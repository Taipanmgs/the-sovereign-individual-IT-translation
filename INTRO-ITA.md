# Introduzione alla traduzione italiana

Credo che tutti, nella nostra vita, ci siamo fermati e abbiamo cercato di osservare il mondo da una posizione distaccata. Tutti abbiamo pensato che qualcosa, un’idea, un’invenzione o una serie di innovazioni, avrebbe cambiato la rotta della Storia. The Sovereign Individual, L’Individuo Sovrano, mi ha fornito una bussola ulteriore per identificare il ruolo di Bitcoin nell’era postmoderna, l’Età dell’Informazione.

Mi occupo di sicurezza informatica, ma ho un dedicato quasi 5 anni della mia vita allo studio della sociologia e dei vari fenomeni sociali, tra cui l’economia, la storia, ma anche la sicurezza fisica e digitale. Ho avuto la fortuna, da giovane ed incosciente, di essere innamorato del sapere, e per questo di aver seguito un percorso che mi permettesse di conoscere di tutto un po’.

Ho sempre pensato di sapere dove stessimo andando come specie, ma con la scoperta di Bitcoin ho sentito le mie certezze vacillare. Il Futuro, forse, non sarebbe stato come mi aspettavo: non Cyberpunk, ma Cypherpunk.

Alcune delle tendenze che ci dipinge il libro, scritto nel 1997, si conciliano perfettamente con i principi e le promesse di Bitcoin. O forse lo hanno plasmato in quell’ottica. Tuttavia, le lunghe e talvolta contorte pagine non profetizzano sempre ciò che è successo. Seppure lo sforzo d’immaginazione degli autori sia parzialmente riuscito, la completa disgregazione degli Stati-Nazionali non è cosa semplice ed immediata da realizzare. Forse alcuni passaggi risultano oscuri solo perché il pieno potenziale della tecnologia non è ancora stato rivelato, e tra altri 26 anni alcuni capitoli avranno più senso. Basti pensare all’Intelligenza Artificiale e gli enormi passi avanti fatti dal 2017 ad oggi su Bitcoin.

Questo libro e la sua visione del mondo futuro rappresentano uno dei capisaldi della cultura Bitcoiner, in cui uno degli elementi dell’equazione che risultano nell’Individuo Sovrano, la moneta, viene strappata dal controllo statale. Questo, e forse non è immediato, permette un nuovo tipo di libertà per l’individuo, che si riappropria del valore che crea, e poiché digitale, può farlo ovunque. Lo Stato moderno deruba quotidianamente parte di quel valore per fornire servizi scadenti in regime di monopolio. Grazie a tecnologie come Internet e Bitcoin si riduce il potere allo Stato, che si trasforma pian piano in un’azienda: vince chi offre servizi e beni migliori, che piacciono al cliente/cittadino e che vengono scelti volontariamente, non su obbligo o costrizione.

Purtroppo, le masse sono ormai soggiogate dalla credenza che esista soltanto un sistema di organizzazione sociale, e molti rimangono indietro perché pensano che non ci sia un’alternativa. Come previsto nel libro, vediamo una crescente rabbia sociale per le disparità e le discriminazioni, con l’estremizzazione dello Stato in termini assistenziali, paternalistici e guerrafondai. Qualcuno rimarrà indietro perché non abbastanza pronto per il cambiamento, che sembra non arrivare mai e poi accade tutto insieme.

Bisogna capire che l’Individuo Sovrano non è chiunque, ma solo coloro che sanno come utilizzare la tecnologia per liberarsi. Come in Bitcoin, non esistono pasti gratis. La libertà è il risultato di una Prova di Lavoro per ottenerla.

Augmented_BTC

---
<br>
<br>

Tieni sempre presente che questo libro è stato scritto nel 1997. Ogni volta che ci rifletterai sopra, tieni presente che è stato scritto tre anni prima del Nuovo Millennio. Il contenuto di questo libro non vuole essere una profezia del futuro ma uno studio scientifico (ammesso e non concesso che si possa applicare il metodo scientifico alle società umane) sull'evoluzione del modo in cui gli esseri umani regoleranno le loro interazioni.

Siamo cresciuti con l'idea che lo Stato (concetto astratto e mutevole) sia l'unica soluzione possibile. Ma è davvero così?

Nel corso della lettura, benché appaia qua e là l'idea socio-economica degli autori originali, ti renderai conto di quanto questo libro sia un tentativo di inquadrare un mutamento inevitabile più che la raccolta di desiderata o speranze circa il futuro.

In molte delle pagine ti capiterà di pensare “ehi, questa cosa è andata proprio così” in altre penserai “No, questa cosa è andata proprio al contrario” ma la cosa fondamentale non è trarre una statistica, è imparare ad osservare le dinamiche intorno a noi in modo distaccato e consequenziale.

Se ti guardi intorno, le tecnologie che ribalteranno il mondo si stanno già dipanando; è impossibile fermarle ed è impossibile far girare il mondo secondo i nostri desideri. Una nuova tecnologia dirompente ha sempre un impatto sulla società e la modifica di conseguenza. Agisci di conseguenza!

CypherGatto
