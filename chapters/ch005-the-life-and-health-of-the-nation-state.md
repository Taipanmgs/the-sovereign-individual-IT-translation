# Vita e salute dello stato-nazione
Democrazia e Nazionalismo come risorse strategiche nell'Età della Violenza.

## Le macerie della storia

Il 9 e 10 novembre 1989 le televisioni diffusero al mondo le scene degli esagitati abitanti di Berlino Est che distruggevano il muro a colpi di mazza. Novelli imprenditori tra la folla raccolsero pezzi di muro che più tardi furono venduti ai capitalisti di tutto il mondo come fermacarte. Negli anni successivi ci fu un fiorente mercato di queste reliquie.  Ancora oggi, mentre scriviamo, puoi trovare pubblicità di piccoli negozi che vendono pezzi del muro a prezzi simili ad un oggetto fatto di ottimo argento. Crediamo che coloro che hanno comprato pezzi del muro di Berlino, non dovrebbero aver fretta di rivenderlo. Possiedono un memento di qualcosa di più grande del mero crollo del comunismo. Crediamo che il muro di Berlino sia diventato il cumulo di macerie storiche più significativo da quando le mura di San Giovanni furono distrutte cinquecento anni fa, nel 1495.

La distruzione di San Giovanni ad opera del re francese Carlo VIII fu la prima esplosione della Rivoluzione della Polvere da Sparo. Segnò la fine della fase feudale della storia e l'avvento dell'industrialismo, come abbiamo detto prima. La distruzione del muro di Berlino segna un altro spartiacque storico, il passaggio dall'Età Industriale a quella dell'Informazione. Mai ci fu un più grande trionfo simbolico dell'efficienza sul potere. Quando le mura di San Giovanni crollarono, furono una dimostrazione lampante che i vantaggi economici del ricorso alla violenza nel mondo erano aumentati vertiginosamente. La caduta del muro di Berlino dice qualcosa di diverso, ovvero che il ricorso alla violenza ora sta calando. Questa è una cosa che pochi hanno cominciato a vedere, ma avrà conseguenze enormi. Per ragioni che spiegheremo in questo capitolo, il muro di Berlino potrebbe dimostrarsi un simbolo dell'intera epoca degli Stati-Nazione industriali, più di quanto coloro che erano tra la folla quella notte o le milioni di persone che vi assistevano da distanza potessero capire. Il Muro di Berlino fu costruito per un motivo ben diverso rispetto alle mura di San Giovanni, cioè per evitare che le persone all'interno potessero scappare all'esterno, piuttosto che per evitare che predatori esterni potessero entrare. Già questo fatto è un indicatore chiaro della crescita di potenza dello Stato dal XV Secolo in poi.

Per secoli, lo Stato-Nazione ha reso le mura difensive ridondanti e poco necessarie. Il livello di monopolio che lo Stato esercitava sulla coercizione, nelle aree dove per primo prese piede la sua autorità, le rese più pacifiche internamente e più forti militarmente di quanto altri tipi di sovranità riuscirono a fare prima di allora. Lo Stato usò le risorse estratte dalla popolazione disarmata per schiantare i predatori più piccoli. Lo Stato-Nazione divenne lo strumento di confisca delle risorse più efficace della storia. Il suo successo era basato sulla superiore capacità di estrarre ricchezza dai suoi cittadini.

### _“Amalo o vattene" (a meno che tu non sia ricco)_

Prima che la transizione dallo Stato-Nazione alle nuove sovranità dell’Era dell’Informazione sarà completa, molti residenti dei più grandi e potenti stati occidentali, come i loro consimili di Berlino Est nel 1989, pianificheranno la loro fuga. Come fosse un segnale del futuro che si prospetta, il presidente degli Stati Uniti propose, nel 1995, la promulgazione di una tassa d’uscita, un “Muro di Berlino dei Capitali”, che richiedesse agli americani ricchi di pagare un grosso riscatto per andarsene, anche solo con parte dei loro averi.

Il riscatto richiesto da Clinton non solo ci ricorda la tendenza della Germania Est di trattare i suoi cittadini come risorse ma ci ricorda anche le misure sempre più draconiane prese per risollevare le sorti fiscali dell’Impero Romano. Questo passaggio del Cambridge Ancient History ci racconta come: “Così cominciò il comportamento ferale dello Stato di spremere la popolazione fino all’ultima goccia. Dal momento che le risorse erano scarse rispetto al necessario, i forti combatterono per tenerne per sé la parte maggiore, grazie alla violenza e alla mancanza di scrupoli, ben note a chi deteneva il potere e al soldato abituato ai saccheggi. Il rigore delle leggi fu fatto ricadere sulla popolazione, i soldati si comportavano come ufficiali giudiziari o come polizia segreta in giro per il paese, chi che ne soffrì di più, ovviamente, fu la classe dei piccoli proprietari. Era relativamente facile mettere le mani sulle loro proprietà e, in caso di emergenza, era la classe cui si poteva estorcere qualcosa con più frequenza e velocità”

Quando i potenti, ormai morenti, hanno il potere di fare ciò, spesso impongono paletti penali a coloro che provano ad andarsene. Ancora, riportiamo il Cambridge Ancient History:” Se la classe dei piccoli proprietari avesse seppellito il proprio denaro, o avesse sacrificato due terzi dei propri possedimenti, o si fosse spinta a liberarsi di tutte le proprietà pur di essere libera, lo Stato avrebbe controbattuto aumentando la pressione”. Tienilo a mente quando pianifichi il tuo futuro.

Il tramontare dei sistemi statali del passato raramente fu un processo ordinato e tranquillo. Abbiamo parlato del comportamento sgradevole degli esattori romani nel capitolo 2; il gran numero di agri deserti nell’Europa Occidentale dopo il collasso dell’Impero Romano è solo una piccola parte di un problema di più ampia portata.

Invero, la tassazione tendeva ad essere abbastanza blanda in Gallia e nelle aree di frontiera che ora sono comprese nel Lussemburgo o in Germania, mentre nelle regioni più produttive dell’Impero, come l’Egitto, la fuga dei proprietari terrieri era un problema ben più grande. La questione se tentare la fuga, l’ultimum rifugium, come lo chiamavano i latini, divenne il dilemma più grande di chi aveva una proprietà. I resoconti ci mostrano che “le tre domande più frequentemente chieste ad un oracolo in Egitto erano “diventerò un mendicante?” “dovrei andarmene?” “la mia fuga sarà ostacolata?” Secondo la proposta di Clinton, sì.

È uno dei primi tentativi di ostacolare la fuga, ma diventeranno sempre di più a man mano che le risorse fiscali dello Stato-Nazione scivoleranno via. Ovviamente, la versione iniziale della barriera americana è più benevola del muro con filo spinato di Erich Honecker e coinvolge solo i miliardari con proprietà tassabili superiori ai 600.000 dollari. Comunque, l’atto di Clinton fu giustificato con argomenti simili a quelli proposti da Honecker in difesa della più famosa opera pubblica della DDR. Honecker sosteneva che la Germania dell’Est aveva fatto grandi investimenti sui cittadini e lasciarli liberi di andarsene avrebbe causato un danno economico allo Stato.

Se sei d’accordo sul fatto che i cittadini sono risorse dello Stato, il ragionamento di Honecker ha perfettamente senso. Berlino senza il suo muro era un buco nella cortina comunista, così come la possibile fuga dalla giurisdizione USA era un buco nell’esazione delle tasse di Clinton. Gli argomenti di Clinton sulla fuga dei miliardari, a parte dimostrare la solita incapacità con in numeri di un politico, erano simili a quella di Honecker, ma in qualche modo meno logici, poiché il governo statunitense, nei fatti, non ha fatto nessun grande investimento sui cittadini ricchi. Non è una questione che riguarda il fatto di esser stati educati a spese dello Stato e la successiva volontà di andarsene altrove a produrre valore. La maggior parte di coloro ai quali la tassa d’uscita sarebbe stata applicata hanno costruito la loro ricchezza con i propri sforzi e nonostante, non grazie, al governo USA.

L’ 1% dei contribuenti paga il 28,7% dell’introito totale di tasse del governo, non è una questione di ricchi che non ripagano gli investimenti fatti dallo Stato nella loro educazione o prosperità economica, ma il contrario. Chi paga tante tasse paga molto di più di quello che potrà mai ricevere in cambio in termini di servizi. Con una tassazione che annualmente supera i 125.000 dollari, le tasse costano, all’1% dei più grandi contribuenti americani, più di quanto essi stessi pensino.

Con l’avvicinarsi del nuovo millennio, le condizioni megapolitiche dell’Era dell’Informazione renderanno sempre più ovvio ed evidente che lo Stato-Nazione, ereditato dall’era industriale, è un’istituzione predatoria. Ogni anno che passa è sempre più chiaro quanto sia sempre meno un volano per la crescita economica e quanto sempre più un ostacolo, uno di quelli cui l’individuo vorrà sfuggire; una fuga che i governi, disperati, faticheranno ad accettare. La stabilità, ma anche la sopravvivenza, degli stati assistenziali occidentali dipende dalla loro capacità di requisire la ricchezza prodotta nel mondo per redistribuirla ad un sottogruppo di votanti dei paesi OCSE. Questo significa che le tasse imposte ai cittadini più produttivi dei paesi più ricchi saranno calcolate a prezzi da super-monopolio: centinaia, se non migliaia, di volte più alte dei reali costi dei servizi che il governo dà in cambio.

## Vita e morte dello stato-nazione

La caduta del Muro di Berlino non fu solo un ben visibile simbolo della morte del comunismo. Fu la sconfitta per l’intero sistema mondiale dello Stato-Nazione e il trionfo dell’efficienza e dei mercati. Il fulcro di potere alla base della storia si è spostato. Pensiamo che la caduta del Muro di Berlino nel 1989 fu il culmine dell’era dello Stato-Nazione, una fase peculiare della storia, iniziata con la Rivoluzione francese. Gli stati sono esistiti per seimila anni ma, prima del XIX secolo, rappresentavano solo una piccola frazione delle sovranità mondiali. La loro ascesa iniziò (e terminerà) con una rivoluzione.

I grandi eventi del 1789 lanciarono l’Europa nella corsa verso i veri governi nazionali; i grandi eventi del 1989 segnarono la fine del comunismo e l’asserzione del predominio dei mercati sul potere totalitario. Queste due rivoluzioni, perfettamente divise da due secoli, definiscono l’era nella quale lo Stato-Nazione ebbe il predominio nell’uso della forza. Le grandi potenze, a loro volta, dominarono il mondo diffondendo o imponendo il sistema statale persino sulle più remote enclave tribali.

Il trionfo dello Stato come principale veicolo di organizzazione della forza nel mondo non fu un fatto ideologico. Fu una necessità dettata dalla fredda logica della violenza. Fu, come ci piace dire, un evento megapolitico, determinato non tanto dai desideri di teorici e statalisti, o dalle manovre dei generali, quanto dalla leva nascosta della violenza che muove la storia come Archimede sognò di muovere il mondo. Gli stati hanno avuto il sopravvento negli ultimi duecento anni, ma nel lungo corso della storia non sono sempre stati la principale forma di sovranità

La loro esistenza è sempre dipesa da eccezionali condizioni megapolitiche. Prima del periodo moderno, molti stati erano “dispotismi orientali”, cioè società agricole nel deserto, dipendenti dal controllo sui sistemi d’irrigazione per la loro sopravvivenza. Anche l’Impero Romano, attraverso il suo controllo dell’Egitto e del Nord Africa, era indirettamente una società idrica, ma non abbastanza per sopravvivere a lungo. Roma, come tanti altri stati pre-moderni, in definitiva mancava della capacità di imporre un monopolio che la possibilità di affamare le persone consentirebbe di avere. Lo Stato Romano, Africa a parte, non poteva tagliare l’approvvigionamento d’acqua per i campi proibendo, alle persone non sottomesse, l’accesso ai sistemi d’irrigazione. Nell’economia antica, questi sistemi idraulici, fornivano più leva alla violenza di qualsiasi altra configurazione megapolitica. Chiunque controllasse l’acqua in queste società poteva estrarre ricchezze quasi paragonabili a quelle estratte dai moderni Stati-Nazione.

### _Potenza rispetto a efficienza_

La polvere da sparo consentì agli stati di espandersi facilmente fuori dai confini delle risaie e delle aride valli fluviali. La natura stessa delle armi da fuoco e le caratteristiche dell’economia industriale crearono grandi vantaggi nell’aumentare di scala la guerra. Questo portò ad un alto ritorno all’uso della violenza.

Come scrisse lo storico Charles Tilly “Gli stati con i più grandi mezzi coercitivi tendevano a vincere le guerre; l’efficienza (il rapporto tra input e output) veniva dopo l’efficacia (l’output totale)”. Con i governi in gran parte organizzati su larga scala, anche le piccole sovranità rimaste, come Monaco o Andorra, necessitarono il riconoscimento di stati più grandi per assicurarsi l’indipendenza. Solo i grandi governi con un comando ancor più grande sulle risorse potevano competere sul campo di battaglia.

### _La grande domanda senza risposta_

Questo ci porta ad uno dei quesiti senza risposta più grandi della storia: perché la Guerra Fredda, che arrivò alla conclusione del sistema delle Grandi Potenze pose, come contrapposizione finale, la dittatura comunista contro le democrazie degli stati sociali?

Questo problema è stato così poco analizzato che sembrò veramente plausibile a molti quando, un analista del dipartimento statale, Francis Fukuyama, proclamò “la fine della storia” con la caduta del Muro di Berlino. Il pubblico entusiasta del suo lavoro dava troppe cose per scontate. Apparentemente né l’autore né molti altri si presero la briga di chiedersi una cosa fondamentale: quali caratteristiche comuni allo Stato socialista e allo Stato assistenziale democratico li portarono a contendersi il dominio del mondo? È una domanda cruciale. Dopotutto, dozzine di sistemi diversi di sovranità sono nati e spariti negli ultimi cinquecento anni; comprese monarchie assolute, enclave tribali, principati vescovili direttamente controllati dal papa, sultanati, città-stato e colonie anabattiste.

Oggi molte persone sarebbero sorprese di scoprire che una compagnia di ospedalieri, con le proprie forze armate, fosse riuscita a guidare un paese per secoli, ma è successo. Per trecento anni, dopo il 1228, i Cavalieri Teutonici dell’Ospedale di Santa Maria di Gerusalemme (più tardi unitisi con l’Ordine Livoniano) governarono la Prussia Orientale e vari territori dell’Est Europa, comprese parti di Lituania e Polonia. Poi arrivò la polvere da sparo. In pochi decenni, i Cavalieri Teutonici furono cacciati da tutti i territori sotto il loro controllo e il loro Gran Maestro diventò militarmente non più importante di un campione di scacchi.

Perché? Perché così tanti altri sistemi di sovranità finirono nel dimenticatoio, mentre alla fine dell’era industriale rimasero a scontrarsi solo il sistema comunista contro le democrazie di massa?

### _Controllo senza ostacoli_

Se la nostra teorica megapolitica è corretta, la risposta è semplice. È come chiedersi perché un lottatore di sumo tende ad essere grasso. La risposta è che se un lottatore di sumo fosse magro, quantunque il rapporto tra il suo peso e la sua forza possa essere impressionante, non potrebbe mai competere con un lottatore di sumo di stazza molto più grande. Come suggerisce Tilly, il problema importante era “efficacia (output totale) “non “efficienza (rapporto tra input e output)”. In un mondo sempre più violento, i sistemi che sono riusciti a dominare per cinque secoli, erano necessariamente quelli che avevano accesso più facile alle risorse necessarie a muovere guerra su larga scala.

Come funzionava? Nel caso del comunismo la risposta è semplice. Nel comunismo, chi controlla lo Stato controlla praticamente tutto. Se fossi stato un cittadino dell'URSS durante la Guerra Fredda, il KGB avrebbe potuto requisirti lo spazzolino da denti se avesse pensato potesse servirgli a qualcosa. Anzi, avrebbero potuto prenderti anche i denti. Secondo alcune stime attendibili (divenute ancor più attendibili dopo l'apertura degli archivi Sovietici nel 1992) la polizia segreta e altri agenti dello Stato Sovietico uccisero circa 50 milioni di persone nei settantaquattro anni di dominio comunista. Il sistema di Stato comunista era in grado di mobilizzare qualsiasi cosa esistesse all'interno dei propri confini per i suoi scopi militari, senza nessuna remora per le proteste dei cittadini.

Nel caso delle democrazie occidentali, la faccenda è meno ovvia, in parte perché siamo abituati a pensare alla democrazia come un sistema in netto contrasto con il comunismo. Nei parametri dell'Età Industriale effettivamente i due sistemi sono all'opposto, ma visti dalla prospettiva dell'Era dell'Informazione, i due sistemi hanno più cose in comune di quel che potresti pensare: entrambi facilitano il controllo senza ostacoli sulle risorse da parte del governo. La differenza è che lo Stato assistenziale democratico mette addirittura maggiori risorse nelle mani del governo rispetto al sistema socialista.

Questo è un chiaro esempio di un raro fenomeno: il meno è più. Lo Stato socialista era fondato sulla dottrina secondo cui lo Stato ha la proprietà di tutto. Lo Stato assistenziale democratico, invece, è più sfumato, incentivando quindi una maggior produttività. Invece di dichiararsi padrone di tutto già dall'inizio, i governi occidentali permettono agli individui di costruire la loro ricchezza e la loro proprietà poi, dopo che la ricchezza è stata accumulata, lo Stato occidentale ne tassa la gran parte. Tasse sulla proprietà, sul reddito e sulla casa forniscono allo Stato democratico una grandissima quantità di risorse se paragonate a quelle disponibili nello Stato socialista. Se paragonato allo Stato comunista, lo Stato democratico è molto più efficiente, ma se paragonato ad altri sistemi per accumulare ricchezza, come il laissez-faire dell'enclave di Hong Kong, lo Stato democratico si rivela inefficiente. Ancora una volta, meno è meglio.
 
È esattamente questa inefficienza ad aver dato la supremazia allo Stato assistenziale durante la fase megapolitica dell'Era Industriale. Quando capisci il perché, sei molto vicino a capire quello che la caduta del Muro e la conseguente fine del comunismo significano. Ben lontani dal dire che lo Stato sociale democratico sarà il sistema trionfante, come è stato ampiamente supposto, sarà stato più come vedere un fratello gemello morire di vecchiaia: la stessa rivoluzione megapolitica che ha ucciso il comunismo distruggerà le fondamenta dello Stato democratico per come lo abbiamo conosciuto nel XX Secolo.

## Chi controlla il governo?

La chiave per questa conclusione non ortodossa sta nel capire dove il controllo del governo democratico è situato, ma è un problema di non così facile soluzione come potrebbe sembrare. Nell'era moderna, la questione di chi controllasse il governo, è quasi sempre stata posta come una questione politica. Ha avuto molte risposte, ma quasi sempre volte a identificare quale partito politico, gruppo o fazione governasse il tal paese nel tal momento. Hai sentito di governi controllati da capitalisti, laburisti, cattolici, fondamentalisti islamici, gruppi tribali o razziali, Hutu, bianchi e hai sentito anche di governi controllati da banchieri, avvocati, interessi rurali, interessi delle megalopoli, democratici, conservatori, cristiano-democratici, liberali, radicali, repubblicani e socialisti. Ma probabilmente non hai mai sentito di governi controllati dai suoi stessi clienti.

Lo storico dell'economia Frederic Lane pose le basi per una nuova comprensione di dove il controllo del governo fosse situato in uno dei suoi lucidi saggi sulle conseguenze economiche della violenza di cui abbiamo parlato qualche capitolo fa. Ragionando sul governo come un'unità economica che vende protezione, Lane, guardò al governo in termini economici più che politici. In questa visione, ci sono tre alternative di base nel controllo del governo, ognuna delle quali pone le basi per differenti tipi di incentivi: controllo da parte proprietari, dipendenti o clienti.

In rari casi, ancora oggi, i governi sono talvolta controllati da un proprietario, solitamente un leader ereditario che possiede e indirizza la nazione. Per esempio, il sultano del Brunei tratta il governo come una sua proprietà. Questa cosa era molto più comune tra i signori medievali, che trattavano i loro feudi come proprietà private da sfruttare per massimizzare le rendite.

Lane descrive gli incentivi dei “proprietario dell'impresa di produzione” come segue: “L'interesse nel massimizzare i profitti lo spingerà, mentre mantiene inalterati i prezzi, a provare a ridurre i costi. Egli, come Enrico VII d'Inghilterra o Luigi XI di Francia, userà furbizie e trucchi poco dispendiosi per affermare la sua legittimità, per mantenere l'ordine interno e per distrarre i principi vicini cosicché le sue spese militari possano rimanere basse. Dall'abbassamento dei costi, o dall'aumentata esazione resa possibile dal suo fermo monopolio, egli accumulerà un surplus”.

I governi controllati dai possidenti hanno grandi incentivi a ridurre i costi nel garantire protezione o nel monopolizzare la violenza all'interno del territorio. Più è alto il prezzo che un monopolista può richiedere e più basso è il costo reale, più alto è il profitto che produrrà.	

La politica fiscale di un governo controllato dai suoi proprietari dovrebbe creare un enorme surplus. Quando i governi posso mantenere i loro introiti alti ma tagliare i costi, questo ha un largo impatto sull'uso delle risorse. La manodopera (e altri input di valore che sarebbero altrimenti sprecati nel garantire protezione non necessaria) diventano dunque disponibili per investimenti o altri propositi. Più in alto il monarca può spingere i propri profitti abbassando i costi, più risorse sono liberate. Quando queste risorse sono usate per gli investimenti diventano uno stimolo per la crescita. Ma anche se vengono usate per un consumo cospicuo, aiutano a nutrire un mercato che altrimenti non sarebbe esistito se le risorse fossero state sprecate nel produrre protezione in modo inefficiente.

DIPENDENTI

È facile definire gli incentivi che prevalgono in governi controllati dai suoi stessi lavoratori; sono gli stessi incentivi che si trovano nelle altre organizzazioni controllate dai lavoratori. Prima e più importante cosa: le organizzazioni gestite dai lavoratori tendono a favorire qualsiasi scelta che incrementi l'occupazione e tendono ad opporsi a qualsiasi misura possa far diminuire i posti di lavoro. Come scrisse Lane, “Quando i lavoratori hanno il controllo come fossero un tutt'uno, hanno poco interesse nel minimizzare l'importo richiesto per la protezione e nessun interesse nel minimizzare la gran parte dei costi rappresentati dal costo del lavoro, dai loro stessi salari. Anche massimizzare le dimensioni è di loro gusto.” Un governo comandato dai suoi stessi lavoratori raramente ha incentivi a ridurre il costo del governo stesso o il prezzo richiesto ai propri clienti. Comunque, quando le condizioni impongono una forte resistenza ai prezzi, cioè resistenza all'innalzamento delle tasse, i governi controllati dai lavoratori preferiscono far crollare le proprie entrate, piuttosto che tagliare le spese. In poche parole, il loro incentivo li porta al deficit cronico.

CLIENTI

Ci sono esempi di governi controllati dai loro clienti? Sì.

Lane fu ispirato nell'analisi del controllo del governo in termini economici dall'esempio di una repubblica mercantile medievale: Venezia. Lì c'era un gruppo di mercanti all'ingrosso che necessitava protezione e che amministrò il governo per secoli. Erano genuinamente clienti per quanto riguarda i servizi di protezione offerti dal governo, non ne erano proprietari. Pagavano per questi servizi. Non cercavano il profitto dal controllo monopolistico della violenza e se qualcuno lo faceva era osteggiato dagli altri.

Altri esempi di governi controllati dai suoi stessi clienti includono democrazie e repubbliche con diritto di voto limitato, come le antiche democrazie o la Repubblica Americana nel periodo della sua fondazione. Al tempo solo chi pagava per il governo, circa il 10% della popolazione, poteva esprimere il proprio voto.

I governi controllati dai propri clienti, così come quelli controllati dai proprietari, hanno incentivi a ridurre i loro costi operativi il più possibile, ma, a differenza dei governi controllati da proprietari o dai dipendenti, i governi veramente controllati dai clienti hanno anche incentivi a tenere bassi i prezzi dei loro servizi.

Dove comandano i clienti, i governi sono snelli e discreti, con bassi costi operativi, pochi impiegati e tassazione bassa. Un governo controllato dai suoi clienti imposta il carico fiscale non per ottimizzare quanto il governo riesce a incamerare ma per ottimizzare quanto il cliente riesce a trattenere. Come le classiche imprese in un mercato competitivo, anche un monopolio controllato dai suoi stessi clienti tende a diventare efficiente; non sarebbe infatti in grado di imporre un prezzo (sotto forma di tassazione) che eccedesse i costi di più di un semplice e ristretto margine, come qualsiasi altra attività commerciale.
	
## Il ruolo della democrazia: votanti come lavoratori e clienti

Lane parla della democrazia in modo convenzionale, supponendo che essa porti le imprese che usano violenza e quelle che producono violenza “sempre più sotto il controllo dei loro stessi clienti”. Politicamente è sicuramente la corretta conclusione, ma è corretta nella realtà? Noi pensiamo di no, diamo un occhio da vicino a come le democrazie moderne funzionano.

Prima di tutto, hanno poche caratteristiche di quei settori competitivi dove i termini di scambio sono chiaramente in mano ai clienti. Per esempio, i governi democratici tipicamente spendono una piccola frazione dei loro introiti per il servizio di protezione, che sarebbe il loro principale compito. Negli USA, ad esempio, il governo statale spende solo il 3,5% del suo introito nel garantire servizi di polizia, prigioni e tribunali. Aggiungici le spese militari e la percentuale destinata alla protezione arriva al 10%. Un' altra evidenza che la democrazia di massa non è controllata dai suoi clienti è il fatto che la cultura politica contemporanea, ereditata dall'Età Industriale, considera immorale che le decisioni politiche cruciali vengano prese tenendo conto degli interessi delle persone che pagano le tasse. Immagina il clamore se il presidente americano proponesse che i cittadini che pagano la maggior parte delle tasse possano decidere quale programma governativo debba continuare o quale gruppo di lavoratori debba essere licenziato. Questo deluderebbe le aspettative che si hanno su come un governo dovrebbe funzionare, delusione che invece, sorprendentemente, sapere che un dipendente del governo può decidere quali tasse aumentare arbitrariamente, non causa.

Se ci ragioni, quando i clienti sono seduti al posto di guida, sarebbe considerato scandaloso se non riuscissero ad ottenere ciò che vogliono. Se vai in un negozio di mobili e il venditore prendesse i tuoi soldi ma poi ignorasse le tue richieste e si mettesse a chiacchierare con altri su come spendere i tuoi soldi, tu saresti doverosamente innervosito. Non penseresti sia normale o giustificabile che un dipendente del negozio discutesse con te dicendoti che non hai veramente bisogno di un mobile e che sarebbe molto meglio che quel mobile se lo prendesse qualcuno che se lo merita di più. Il fatto che il funzionamento del governo sia più o meno questo fa capire quanto poco controllo abbiano realmente i clienti.

Sotto qualsiasi punto di vista, i costi del governo democratico sono fuori controllo, a differenza della tipica situazione nella quale le scelte dei clienti spingono il venditore a essere efficiente. Molte democrazie hanno deficit cronici e questo è una caratteristica fiscale tipica dei governi controllati dai suoi stessi dipendenti. I governi sembrano molto restii a diminuire il costo della loro operatività. Una delle lamentele più diffuse al mondo sui governi contemporanei è che quando un programma politico viene deciso, può essere ridotto o tagliato con gran difficoltà: licenziare un dipendente del governo è pressoché impossibile.

Infatti, uno dei principali vantaggi della privatizzazione delle funzioni del governo è quello che, sotto il controllo privato, è molto più semplice licenziare i dipendenti non più necessari. Dall'Inghilterra all'Argentina, non è stato raro vedere i nuovi manager privati tagliare dal 50 al 95% degli ex dipendenti statali.

Pensa, inoltre, a come i servizi di protezione statali vengono prezzati. Per la maggior parte faresti fatica a trovare un'idea di competitività sulle aliquote fiscali in base alle quali i servizi governativi sono prezzati. Anche i dibattiti occasionali sull'abbassamento delle tasse, che hanno qua e là interrotto i soliti dibattiti politici negli anni recenti, fanno trasparire quanto il governo democratico sia stato tolto dalle mani dei suoi stessi clienti. I sostenitori dell'abbassamento delle tasse suggeriscono, infatti, che gli introiti del governo ne gioverebbero ma solo perché aliquote così alte ostacolano l'iniziativa e l'intraprendenza economica.

Il compromesso che normalmente intendono sottolineare non è la competizione tra giurisdizioni ma qualcosa di più sorprendente. Non discutono che, siccome le tasse ad Hong Kong sono solo del 15%, anche le tasse negli Stati Uniti o in Germania dovrebbero essere non più alte del 15%, ma il contrario. I dibattiti sulle tasse normalmente danno per scontato che il compromesso che affrontano i contribuenti non è tra fare impresa in una giurisdizione o in un’altra, ma tra fare impresa a tariffe vessatorie o farsi una vacanza. Ti hanno detto che gli individui produttivi soggetti a tassazione predatoria se ne sarebbero andati a giocare a golf se il fardello delle loro tasse non fosse stato alleggerito.

Il fatto che un simile argomento sia anche solo nato mostra quanto lontano siano andati i costi di protezione dello Stato democratico dal sentiero della competitività. La tassazione progressiva, che è emersa in ogni Stato democratico durante il XX Secolo, è l'opposto di quanto accadrebbe in un governo controllato dai suoi stessi clienti. Questo può facilmente essere dimostrato dalla comparazione tra la tassazione imposta per supportare un sistema monopolistico di fornitura di protezione con le tariffe del sistema telefonico, che fino a poco tempo fa erano un monopolio praticamente ovunque. I clienti sarebbero adirati se una compagnia telefonica mettesse tariffe sulle chiamate simili a come sono impostate le tasse progressive. Immagina che la compagnia telefonica ti mandasse una fattura da 50.000 dollari per una chiamata a Londra, perché tu, in quella chiamata, hai concluso un affare da 125.000 dollari. Nessun cliente sano di mente la pagherebbe. Ma è esattamente la base sulla quale le tasse sul reddito sono impostate in tutti gli stati assistenziali democratici.

Se pensi precisamente ai termini sotto i quali le democrazie industriali hanno operato, è più logico classificarle come governi controllati dai suoi stessi lavoratori e questo aiuta anche a capire la difficoltà nel cambiare indirizzi politici; infatti il governo sembra funzionare per il beneficio dei suoi stessi lavoratori. Per esempio, le scuole pubbliche sono cronicamente mal funzionanti e nessuno sistema la cosa; se i clienti fossero veramente al comando, troverebbero molto più semplice cambiare le direttive politiche.

Coloro che pagano per il governo democratico raramente decidono i termini di spesa. Infatti il governo funziona come una cooperativa che è sia fuori dal controllo dei proprietari sia, operativamente, un monopolio naturale: i prezzi hanno pochissima relazione con i costi, la qualità del servizio è generalmente bassa se comparata con le attività private ed è difficile porre rimedio alle lamentele dei clienti. In breve: la democrazia di massa porta al controllo del governo i suoi stessi dipendenti. Ma aspetta, potresti controbattere che in ogni giurisdizione ci sono molti più votanti che persone stipendiate dallo Stato, come è possibile che allora siano i dipendenti dello stato a governarlo? Lo Stato sociale, il welfare, è nato proprio per rispondere a questa domanda. Dal momento che non c’erano abbastanza dipendenti per creare una maggioranza, un numero crescente di elettori è stato inserito a libro paga per ricevere redditi di ogni sorta. In effetti, coloro che ricevono pagamenti e sussidi diventano pseudo-lavoratori del governo, che però sono dispensati dall’alzarsi presto ogni mattina. Questo è un risultato dettato dalla logica megapolitica dell’Età Industriale.

Quando la magnitudo delle forze coercitive è più importante del dispiegamento efficiente delle risorse, è sostanzialmente impossibile che i governi siano controllati da clienti, come l’esempio della tarda Unione Sovietica ha evidenziato così bene. Fino a pochi anni fa era possibile per gli stati esercitare un grande potere nel mondo pur sprecando un’enorme quantità di risorse. Quando il ricorso alla violenza sale, la massa conta di più dell’efficienza e le entità più grandi sovrastano quelle più piccole. I governi che erano più capaci di mobilitare grandi risorse militari, anche al costo di sprecarne molte, tendevano a prevalere sui governi che utilizzavano le risorse in modo più efficace.

Coloro che pagano per un governo democratico hanno poca voce in capitolo su come i loro soldi vengono spesi, ciò significa che quando la magnitudo conta più dell’efficienza, i governi controllati dai loro clienti non possono prevalere e, spesso, non possono nemmeno sopravvivere. In queste condizioni le entità che diventano più efficaci militarmente sono quelle che controllano la maggior parte delle risorse di guerra. Ma i governi veramente controllati dai propri clienti non hanno carta bianca per mettere le mani nelle tasche di ognuno ed estrarne le risorse.

I clienti solitamente vogliono vedere che i prezzi che pagano per prodotti o servizi, inclusa la protezione, vengano abbassati e tenuti sotto controllo. Se le democrazie occidentali fossero state sotto il controllo dei clienti durante la Guerra Fredda, già solo questo fatto li avrebbe resi più deboli militarmente, perché avrebbe ridotto il flusso di risorse destinate al governo. Ricorda, dove comanda il cliente, ci si aspetta che sia i prezzi che i costi siano tenuti sotto stretto controllo. Ma non è andata così; gli stati democratici sono stati evidentemente i vincitori della corsa alla spesa durante la Guerra Fredda. Commentatori di ogni sorta citano, come motivo del trionfo, la capacità di mandare in bancarotta l’Unione Sovietica.

È esattamente questo fatto che sottolinea il modo i cui le inefficienze della democrazia la resero megapoliticamente predominante durante un periodo di aumento di ricorso alla violenza. Spese militare massive, con tutti gli sprechi annessi, rappresentano un dispiegamento non ottimale di capitali per il guadagno privato. Abbiamo detto prima che, mentre lo Stato assistenziale era economicamente efficiente se paragonato allo Stato socialista, entrambi sono molto meno efficienti nella creazione di ricchezza se paragonati alle enclave più libertarie, come Hong Kong. Ironia della sorte, è stata proprio questa inefficienza dello Stato assistenziale democratico rispetto a un sistema di libero mercato che lo ha reso vincente nelle condizioni megapolitiche dell'industrialismo.

Ma questa inefficienza, favorita dalla democrazia, come ha fatto a diventare un fattore di successo durante l'Era della Violenza? La chiave per svelare questo apparente paradosso sta nel capire due punti:

1. Il successo per una sovranità nel periodo moderno non sta tanto nella capacità di creare ricchezza ma nella capacità di profondere immensi sforzi militari in grado di surclassare ogni altro Stato. I soldi servono per farlo, ma i soldi da soli non vincolo le battaglie. La sfida non è creare un sistema con l'economia più efficiente o con il più rapido tasso di crescita, ma è quella di creare un sistema che possa estrarre la maggior parte delle risorse e indirizzarle alla spesa militare. Per loro natura, le voci di spesa militari sono un ambito dove i ritorni finanziari sono bassi o nulli.
2. La via più facile per ottenere il permesso di investire fondi in attività che hanno scarsi ritorni economici diretti, come pagare le tasse, è quella di chiedere il permesso a qualcun altro rispetto alla persona cui si intendono mettere le mani in tasca. Uno dei modi con cui gli olandesi acquistarono Manhattan per il controvalore di 23$ di collanine fu quella di concludere l'acquisto con un gruppo di indigeni che non ne era il diretto proprietario. “Ottenere i sì”, come dicono gli esperti di marketing, è più semplice in determinate condizioni. Immagina se, per questo libro, non ti chiedessimo di pagare il suo prezzo di copertina ma il 40% del tuo reddito annuale; sarebbe più facile ottenere un sì, se chiedessimo il permesso a qualcun altro e non a te. Anzi saremmo ancora più convincenti se potessimo basarci sul consenso di molte persone che tu nemmeno conosci: potremmo indire un'elezione ad hoc, cioè quella cosa che H.L. Mencken descrisse, con meno esagerazione di quanto avrebbe voluto, “una evoluta asta di beni rubati”. Per rendere l'esempio più realistico, dovremmo condividere parte del denaro che ti abbiamo tolto con tutti gli anonimi che ci hanno dato supporto.

Questo è il ruolo che il moderno Stato assistenziale democratico si è evoluto per adempiere. Era il sistema ottimale e più funzionale nell'Era Industriale perché era sia efficiente che inefficiente dove serviva: combinava l'efficienza della proprietà privata e gli incentivi per la creazione di ricchezza con un meccanismo che facilitava l'accesso, quasi senza controllo, a quella ricchezza. La democrazia teneva aperte le tasche dei produttori di ricchezza e ha avuto successo militare durante un periodo di ampio ricorso alla violenza, proprio perché rendeva difficile, per i clienti, impedire la raccolta delle tasse da parte del governo o impedire le altre vie per distribuire risorse alla sezione militare, come, ad esempio, l'inflazione.

### _Perchè i clienti non potevano comandare_

Coloro che hanno pagato per la protezione durante il periodo moderno, non erano nella posizione di impedire il drenaggio di risorse da parte del sovrano, anche agendo collettivamente. Facendolo si sarebbero semplicemente esposti al rischio di essere surclassati da altri stati, magari più ostili: questa era una considerazione ovvia durante la Guerra Fredda. I clienti, o i contribuenti, che si accollavano una parte eccessiva dei costi del governo negli stati industriali occidentali non erano nella posizione di rifiutarsi di pagare le tasse: il risultato sarebbe stato quello di esporsi al dominio e all'esproprio completo tipico dell'URSS.

### _Industrialismo e democrazia_

In una prospettiva più lunga, le democrazie di massa potrebbero rivelarsi un anacronismo che non sopravviverà alla fine dell'Età Industriale. La democrazia di massa e lo Stato-Nazione sono emersi con la Rivoluzione Francese alla fine del XVIII Secolo, probabilmente come risposta alla crescita dei redditi reali. I redditi iniziarono a crescere significativamente nell'Europa occidentale intorno al 1750, in parte grazie ad un clima più caldo. Questo coincise con un periodo di innovazione tecnologica che inondò il difficile lavoro artigiano con strumenti che davano la possibilità di lavoro anche a persone senza particolari qualifiche, come donne o bambini. Questi nuovi ritrovati della tecnica aumentarono gli introiti dei lavoratori non qualificati, rendendo la distribuzione del reddito molto più egualitaria.

La molla cruciale della rivoluzione potrebbe non essere stata, come spesso si pensa, l'idea perversa che il popolo tende a ribellarsi quando le condizioni di vita peggiorano. Più importante potrebbe essere stato il fatto che, quando i redditi raggiunsero un certo livello, divenne più pratico, per il nascente Stato moderno, aggirare gli intermediari privati e i magnati con i quali precedentemente aveva dovuto contrattare per l'accesso alle risorse. Divenne più pratico spostarsi verso un sistema di “governo diretto” ove un governo nazionale contrattava direttamente con i singoli cittadini, tassandoli sempre di più e richiedendo uno (scarsamente retribuito) servizio di leva militare in cambio di vari servizi.

Dal momento che l'emergente classe media aveva sempre più denaro da tassare, non fu più necessario, come era stato precedentemente, per i regolatori, negoziare con i signori locali o i grandissimi mercanti che erano, come scrisse Charles Tilly, “in una posizione tale da prevenire la creazione di uno Stato forte” che si sarebbe “impossessato dei loro beni e limitato le loro transazioni”. È facile capire perché i governi erano più efficaci nell'estrarre risorse quando avevano a che fare direttamente con milioni di cittadini individualmente rispetto a quanto dovevano fare con un pugno di signori locali, duchi, conti, vescovi, mercenari, città libere e altre entità semi-sovrane, categorie con le quali i governi europei furono obbligati a negoziare prima della metà del '700.	

L'aumento dei redditi reali permise ai governi di adottare strategie che ponevano sempre più risorse sotto il loro controllo diretto. Piccole somme raccolte in tasse da milioni di persone potevano generare più introiti rispetto a grandi somme pagate da pochi. E per di più, era più facile contrattare con i molti rispetto che con i pochi, che generalmente erano poco propensi a cedere i loro soldi ed erano in una posizione migliore per resistere.

Dopo tutto, il contadino, il piccolo mercante o lavoratore, posseggono pochissime risorse difensive se comparate con lo Stato stesso. Non era minimamente ipotizzabile che il singolo cittadino dell'Europa occidentale alla viglia della Rivoluzione Francese, potesse effettivamente contrattare con lo Stato per farsi ridurre il carico di tasse o organizzare una efficace resistenza ai piani e alle politiche del governo affinché esse collimassero con i suoi interessi. Ma è esattamente ciò che i grandi magnati privati avevano fatto per secoli e avrebbero continuato a fare: resistere e contrattare con il regolatore, limitando la sua capacità di requisire le risorse.

“Andare in guerra ha accelerato il passaggio dal governo indiretto a quello diretto. Quasi ogni Stato che fa la guerra capisce che non può pagare lo sforzo bellico con le sue riserve o con i suoi introiti reali. Quasi ogni Stato belligerante si indebita pesantemente, alza le tasse e sequestra i mezzi di combattimento, riluttanti cittadini inclusi, i quali avrebbero usato diversamente le loro risorse.” CHARLES TILLY

L'esempio della Polonia della metà del XVII Secolo illustra questa cosa magnificamente. Nel 1760 l'esercito polacco comprendeva diciottomila soldati. Era una contingente limitato se paragonato alle armate comandate dai governi vicini: Austria, Prussia e Russia comandavano ciascuna un esercito di almeno centomila uomini. L'esercito nazionale polacco nel 1760 era piccolo anche se comparato con altri eserciti interni; le forze militari dei contingenti dei nobili contavano circa trentamila uomini. Se il re polacco fosse stato in grado di interagire direttamente con milioni di cittadini individualmente e tassarli direttamente, al posto che limitarsi ad estrarre risorse indirettamente dai potenti magnati territoriali, senza dubbio il governo centrale polacco sarebbe stato in grado di incamerare molte più risorse e pagare per un esercito molto più grande.

Contro i singoli individui, che non erano in grado di agire in concerto con altri milioni di individui, le autorità centrali si dimostravano estremamente potenti, ma il re polacco non aveva possibilità di tassare direttamente i cittadini. Doveva contrattare con i signori, i ricchi mercanti e altri notabili che erano un piccolo gruppo sì, ma coeso. Essi agirono in concerto per evitare che il re potesse disporre delle loro risorse senza il loro consenso; dal momento che la nobiltà polacca aveva più militari del re, il re non era nella posizione di insistere.

Come si evince, lo svantaggio militare di non riuscire a bypassare ricchi e potenti nel rastrellare risorse era decisivo nell'Era della Violenza. In pochi anni la Polonia cessò di esistere come una nazione indipendente e fu conquistata da Austria, Russia e Prussia, tre nazioni che avevano ognuna un'armata più grande di quella polacca. In ciascuna di queste nazioni, il regolatore aveva trovato il percorso per oltrepassare la capacità di ricchi e potenti di limitare il sequestro delle loro risorse.

### _Dopo la rivoluzione francese_

Il risultato della Rivoluzione Francese fu una crescita ancora maggiore degli eserciti, un fatto che dimostra la forza della strategia democratica quando il ricorso alla violenza tende a crescere. Il patto, sancito dai governi dalla Rivoluzione Francese in avanti, era quello di intervenire come mai prima nelle vite dei cittadini in cambio della loro partecipazione alle guerre al posto dei mercenari e del pagamento di sempre maggiori tasse, possibili grazie all’aumento dei redditi.

Come Tilly disse: “L'influenza dello Stato si era espansa ben oltre il suo nucleo militare, e i cittadini iniziarono a far riferimento allo Stato su ambiti sempre maggiori di protezione, giudizio, produzione e distribuzione. Dal momento che le legislature nazionali si estesero ben oltre l'approvazione delle tasse, diventarono bersaglio delle lamentele di tutti i ben organizzati gruppi i cui interessi lo Stato avrebbe potuto danneggiare. Amministrazione diretta e politiche nazionali di massa sono cresciute insieme e si sono rafforzate a vicenda”.

La stessa logica che era vera nel XVIII Secolo è rimasta vera fino al 1989, quando cadde il Muro di Berlino. Man mano che l'Età Industriale progrediva, progredivano i redditi dei lavoratori non qualificati, rendendo la democrazia di massa un metodo ancor più efficace per l'estrazione di risorse. Come effetto, i governi crebbero e crebbero, aggiungendo mediamente circa lo 0,5% di tassazione ogni anno in quasi tutti i paesi industrializzati.

Durante l'Età Industriale precedente il 1989, la democrazia emerse come la più militarmente efficace forma di governo, precisamente perché la democrazia rendeva difficile, se non impossibile, mettere paletti alla gestione delle risorse fatta dallo Stato. Generose distribuzioni di benefit sociali a chiunque hanno spinto la maggior parte degli elettori a diventare, a tutti gli effetti, dipendenti del governo e questa divenne la caratteristica principale di tutte le maggiori nazioni industrializzate. Il controllo del governo da parte dei contribuenti era reso impraticabile anche da un altro motivo; milioni di cittadini non possono collaborare efficacemente per proteggere i loro interessi; gli ostacoli alla loro cooperazione sono molti e il guadagno individuale per aver difeso con successo il gruppo è minimo, milioni di cittadini comuni non sono in grado di difendere i propri beni con successo come lo sono invece i piccoli gruppi mossi da più grandi incentivi.

A parità di altre condizioni, dunque, ti devi aspettare di vedere una percentuale più alta di risorse controllate dal governo in una democrazia di massa piuttosto che in una oligarchia, o in un altro sistema frammentato dove i più ricchi esercitano il potere militare e sono dotati di un proprio esercito, come è sempre stato in Europa fino al XVIII Secolo.

Quindi, una ragione cruciale, anche se raramente approfondita, per la crescita della democrazia in occidente è stata l'importanza dei costi di negoziazione tra individuo e stato in un periodo dove il ricorso alla violenza cresceva sempre più. Ti rimanga questo fatto: è sempre stato più costoso estrarre risorse da pochi che da molti. Un piccolo gruppo di ricchi rappresenta un corpo più coerente ed efficace rispetto alla gran massa dei cittadini. I gruppi piccoli hanno incentivi più forti a collaborare e sono inevitabilmente più efficaci nel proteggere i propri interessi. E anche se la maggior parte del gruppo sceglie di non collaborare in nessuna azione comune, i pochi che hanno molte risorse sono comunque in grado di utilizzarle per raggiungere l'obiettivo. Con il sistema decisionale democratico lo Stato-Nazione può esercitare un controllo ben maggiore su milioni di persone che non possono collaborare tra loro in modo efficace nella difesa dei loro interessi.

La democrazia aveva anche il vantaggio di creare una regola decisionale legittimante che concedesse allo Stato di estrarre risorse dai più abbienti senza dover per forza contrattare con loro direttamente. La democrazia come meccanismo decisionale era perfetta per le condizioni megapolitiche dell'Età Industriale ed era complementare allo Stato-Nazione perché facilitava la concentrazione di potere militare nelle mani di coloro i quali la governavano, in un periodo dove la magnitudo della forza era molto più importante dell'efficienza con la quale era dispiegata.

Questo fu ampiamente dimostrato con la Rivoluzione Francese, che fece aumentare la magnitudo delle forze sul campo di battaglia. Dopotutto, gli altri Stati-Nazione in competizione, avevano poca scelta se non convergere su una simile organizzazione, con la legittimazione direttamente collegata al processo decisionale democratico.

Per riassumere, lo Stato-Nazione democratico ebbe successo nei due secoli passati per queste ragioni:

1. Il ricorso alla violenza era cresciuto e ciò fece diventare, come principio di governo, la magnitudo della forza più importante della sua efficienza.
2. I redditi crebbero molto sopra il livello di sussistenza. Divenne possibile per lo Stato accaparrarsi la gran parte del totale delle risorse senza dover negoziare con potentati in grado di resistere.
3. La democrazia si dimostrò compatibile con il funzionamento del libero mercato tanto da favorire un sempre maggior benessere.
4. La democrazia facilitò la dominazione sul governo da parte dei suoi dipendenti, assicurando così che fosse difficile tagliare le spese, comprese quelle militari.
5. La democrazia come metodo decisionale si dimostrò un antidoto efficace all'abilità dei ricchi di agire in collaborazione per ridurre la capacità dello Stato-Nazione di tassare e risucchiare risorse.

La democrazia divenne la strategia militare vincente perché facilitò la raccolta di sempre maggiori risorse nelle mani dello Stato. Se paragonata ad altre tipologie di sovranità che dipendevano, per la loro legittimazione, su altri principi, come i patti feudali, il diritto divino dei re, obblighi religiosi o la contribuzione volontaria dei ricchi, la democrazia di massa divenne militarmente la più potente perché era la via più sicura per requisire risorse durante l'era industriale.
 
"La nazione, in quanto comunità culturalmente definita, è il più alto valore simbolico della modernità; essa è stata dotata di un carattere quasi sacro eguagliato solo dalla religione. Infatti, questo carattere quasi sacro deriva dalla religione. In pratica, la nazione è diventata o il sostituto moderno e secolare della religione o la sua più potente alleata. Nei tempi moderni i sentimenti comunitari generati dalla nazione sono altamente considerati e ricercati come base per la lealtà di gruppo. Che lo Stato moderno ne sia spesso il beneficiario non dovrebbe sorprendere dato il suo potere supremo"' JOSEPH R. LLOBERA

### _Nazionalismo_

La stessa cosa si può dire del nazionalismo che divenne il corollario della democrazia di massa. Gli stati che potevano far leva sul nazionalismo capirono che potevano avere un esercito più grande a minor costo: il nazionalismo è stata un'invenzione grazie alla quale uno Stato ha potuto ampliare la sua portata militare. Come la politica, il nazionalismo è un'invenzione molto recente. Come il sociologo Joseph Llobera ha mostrato nel suo ben documentato libro sulla nascita del nazionalismo, la nazione è una comunità immaginaria che divenne un modo per mobilitare la forza dello Stato durante la Rivoluzione Francese. Come scrive egli stesso:” Nel senso moderno del termine, la coscienza nazionale è esistita solo dalla Rivoluzione Francese in poi, da quando nel 1789 l’Assemblea costituente fece equazione tra popolo di Francia e nazione francese”. Il nazionalismo ha reso più facile mobilitare la forza e il controllo su un gran numero di persone all'interno dello Stato-Nazione. Formato per sottolineare ed enfatizzare le caratteristiche che le persone avevano in comune, in special modo la lingua, questi facilitò la regolamentazione senza intermediari, semplificando il lavoro della burocrazia. Editti che potevano essere scritti in una lingua sola venivano diffusi più velocemente e con meno confusione rispetto a quelli che dovevano essere tradotti in una babele di lingue. Il nazionalismo, dunque, abbassò il costo del controllo su vaste aree. Prima del nazionalismo, il nascente Stato moderno necessitava dell'aiuto di lord, duchi, conti, vescovi, città libere e altre corporazioni o intermediari etnici per tassare contadini e mercanti, per mettere sotto contratto mercenari e condurre le altre funzioni governative. Il nazionalismo inoltre abbassava decisamente il costo della mobilitazione militare incoraggiando l'identificazione del gruppo con gli interessi dello Stato. C'era un gran vantaggio nell'imbrigliare il sentimento popolare agli interessi dello Stato che molti stati, pure la supposta internazionalista Unione Sovietica, promossero il nazionalismo come ideologia complementare.

Visto in una prospettiva più ampia il nazionalismo è sostanzialmente una anomalia, così come lo è lo Stato stesso. Come ha documentato lo storico William McNeill, le sovranità multietniche erano la norma in passato. Con le parole di McNeill ”L'idea che un governo fosse legittimato a controllare cittadini di una singola etnia iniziò a svilupparsi in occidente verso la fine del Medioevo”. Una delle prime entità nazionaliste fu la Lega Prussiana (Preussicher Bund) che si formò nel 1440 in opposizione al governo dell'Ordine Teutonico. Alcune delle caratteristiche degli ordini sono state evidenziate in precedenza come esempio di sovranità differente dallo Stato-Nazione.

L'Ordine Teutonico era una compagnia dove quasi nessun membro era nativo della Prussia e la cui sede si spostò molte volte da Brema a Lubecca, Gerusalemme, Acri, Venezia e poi a Marienberg sulla Vistula, ad un certo punto fu nel distretto di Burzenland in Transilvania. Non sorprende che una sovranità così differente da uno Stato-Nazione diventasse oggetto di uno dei primi tentativi di mobilitare il sentimento nazionale come fattore di organizzazione del potere. Comunque, per far capire come fossero i primordi del nazionalismo, i nobili della Lega Prussiana che parlavano tedesco chiesero al re di Polonia di mettere la Prussia sotto la sua giurisdizione in quanto lo ritenevano un re debole che non sarebbe stato in grado di governare con il polso dell'Ordine Teutonico. Il nazionalismo, nella sua prima incarnazione, arrivò poco prima della Rivoluzione della Polvere da sparo e continuò ad evolversi insieme alla concezione moderna di Stato, ricevendo un'accelerazione importante durante la Rivoluzione Francese.

Crediamo che il nazionalismo come idea di forza stia iniziando a retrocedere. Probabilmente ha raggiunto l'apice quando Woodrow Wilson tentò di dare ad ogni gruppo etnico un proprio Stato in Europa, alla fine della Prima guerra mondiale. Ora il nazionalismo è una forza reazionaria che infiamma quei paesi che si stanno impoverendo e hanno poche prospettive per il futuro, come, ad esempio, la Serbia.

Come spiegheremo di seguito, crediamo che il nazionalismo sarà un tema di interesse solo per quelle persone con scarse abilità e nostalgiche della costrizione, a mano a mano che lo Stato assistenziale svanisce. Non hai ancora visto nulla: a molte persone occidentali le conseguenze della morte del comunismo sono sembrate benigne; hanno visto una discesa nella spesa militare, il crollo dei prezzi dell'alluminio e una nuova fonte di giocatori di hockey per la NHL. Queste sono buone notizie. Sono notizie che la maggior parte delle persone cresciute nel XX Secolo possono trovare ottime, specialmente se sono fan dell'hockey. Ma molte delle notizie che si riveleranno meno popolari devono ancora arrivare.

Con il finire dell’Età Industriale, le condizioni megapolitiche che venivano soddisfatte dalle democrazie, cesseranno d'esistere rapidamente. Quindi, è molto dubbio che la democrazia di massa e lo Stato assistenziale possano continuare a sopravvivere nelle nuove condizioni megapolitiche dell'Età dell'Informazione.

“Il congresso non era il tempio della democrazia, era un mercato per il baratto delle leggi”
ALBERTO FUJIMORI, presidente del Perù

Infatti, gli storici futuri potrebbero riportare come avessimo assistito, nel 1993, al primo colpo di Stato post-moderno: il blocco del congresso in Perù. Questo fu un evento che non suscitò grandissimo scalpore nelle maggiori democrazie industriali, ma potrebbe rivelarsi molto più significativo di quanto gli analisti suggeriscano. I pochi che lo hanno approfondito potrebbero pensare che sia uno dei soliti colpi di Stato che sono sfortunatamente familiari all'America Latina, ma potremmo considerarlo, forse, come il primo passo verso la delegittimazione di una forma di governo le cui condizioni megapolitiche d'esistenza stanno cominciando a scomparire con la transizione all'Era dell’Informazione. La serrata del congresso da parte di Fujimori è un sintomo della crescente svalutazione delle promesse politiche. Un simile destino potrebbe attendere le altre legislature, quando il loro credito verso la popolazione finirà.

Il salto tecnologico che ha reso subalterno l'industrialismo ha intrappolato molti paesi con governi che non funzionano più, o che funzionano molto male. Le legislature, in particolare, stanno diventando sempre più disfunzionali. Emanano leggi che cinquant'anni fa sarebbero state stupide, ma che oggi sono pericolose. Questo fu reso clamorosamente evidente dal Perù, dove la sovranità interna dello Stato collassò quasi completamente nel 1993.

“Aggressioni, rapimenti, stupri e omicidi sono coincisi con modalità di guida aggressive e strade poco sicure. La polizia lentamente perse il controllo della situazione e alcuni dei suoi membri furono coinvolti da scandali o diventarono criminali...La gente piano piano iniziò a crescere con l'abitudine di vivere al di fuori della legge. Ruberie, sequestri illegali e requisizioni di fabbriche diventarono accadimenti giornalieri.” FERNANDO DE SOTO

### _Perù in rovina_

In un certo senso, il Perù non era più uno Stato moderno nel 1993. Aveva ancora bandiera ed esercito, certo, ma molte delle sue istituzioni erano in rovina; persino le prigioni erano state conquistate dagli stessi carcerati. Questa disintegrazione sociale può essere dovuta a molte cause, ma molti degli esperti che provano a spiegarla non vedono la causa reale. Il Perù è stata la prima vittima del cambiamento tecnologico che sta rendendo le economie chiuse disfunzionali e sta minando l'autorità centrale ovunque. Questi stress megapolitici sono fomentati dal fatto che le istituzioni decisionali, come il congresso peruviano, sono intrappolate da un perverso sistema d’incentivi che le spinge ad accumulare i problemi che invece dovrebbero risolvere.

La democrazia rappresentativa in Perù era come un paio di dadi truccati. Come meccanismo decisionale per mantenere lo Stato era insuperabile, ma quando le nuove circostanze richiesero la devoluzione del potere, i pregiudizi intrinseci che avevano reso la democrazia così utile sotto le vecchie condizioni megapolitiche, la resero notevolmente disfunzionale nel presente. Le leggi emanate dal congresso distruggevano rapidamente ogni fondamento di valore o rispetto per le leggi stesse. Come De Soto scrisse in “The Other Path” “Piccoli gruppi di interesse lottavano tra loro causando fallimenti che coinvolgevano pubblici ufficiali. Il governo rilasciava privilegi. La legge era usata per dare e prendere molto di più di quel che la moralità permetterebbe”. Un parlamento come quello peruviano, completamente in balia degli interessi di alcuni gruppi particolari, aveva la statura morale di una banda di fuorilegge che vende oro rubato. Il parlamento rese illegale il libero mercato e, conseguentemente, rese la legge una cosa ridicola. Come De Soto scrive, sul periodo pre-Fujimori: “Una completa inversione di fini e mezzi ha ribaltato la società peruviana al punto che alcune azioni, sebbene illegali, non sono più nemmeno condannate dalla coscienza collettiva. Il contrabbando è un caso emblematico: Tutti, dalla donna aristocratica all'uomo più umile, acquistano beni di contrabbando. Nessuno si fa scrupoli per questo, ma al contrario, è visto come una sfida dell'ingegno umano o una rivincita sullo Stato.”

Questa infiltrazione di violenza e criminalità nella vita quotidiana è stata accompagnata da una crescente povertà e privazione. Mediamente, lo stipendio medio del peruviano è calato stabilmente negli ultimi dieci anni, raggiungendo il livello di venti anni fa. Montagne di spazzatura ammorbano le strade, notte e giorno legioni di mendicanti, lavavetri e senzatetto assediano i passanti in cerca di qualche moneta. Le persone mentalmente instabili corrono nude per strade che odorano d'urina. Bambini, ragazze madri e storpi chiedono l'elemosina ad ogni angolo.

La centralizzazione tipica della nostra società si è chiaramente dimostrato incapace di soddisfare le molteplici esigenze di un paese in trasformazione. De Soto descrisse l'abbandono del commercio legale in favore del mercato nero prima del colpo di Stato di Fujimori come “una rivoluzione invisibile”. Siamo favorevoli al mercato libero, ovvio, ma molto meno favorevoli ad una società dove la legge è degradata tanto quanto la sua moneta. Il mondo che De Soto ha descritto in Perù prima del 1993 era un mondo a là Arancia Meccanica, dove un governo iper-centralizzato e disfunzionale stava letteralmente distruggendo la società civile.

Questo era quello che Fujimori voleva cambiare. Egli ha tagliato l'inflazione spegnendo la stampante di denaro, è riuscito a licenziare cinquantamila dipendenti pubblici e ha tagliato alcuni sussidi. Cominciò dunque a riportare in pari il budget statale. Il suo programma prevedeva di creare un libero mercato e privatizzare l'industria. Ma, come accadde nell'ex URSS, la maggior parte degli elementi della riforma di Fujimori non era ancora stata adottata nel 1993, incluso il primo round di privatizzazioni su larga scala delle banche statali, delle compagnie minerarie e delle industrie. Invece di mettere in atto questi cambiamenti necessari, il congresso del Perù, come il congresso Russo che si oppose alle riforme di Yeltsin, remava nella direzione contraria. Il loro piano era: ripristinare i sussidi traendoli da un tesoro svuotato, riempire il libro paga statale e proteggere tutti i vecchi interessi, specialmente la burocrazia; esattamente ciò che ti aspetteresti facesse un governo controllato dai suoi stessi dipendenti.

Fujimori accusò il congresso di essere immobile e corrotto, una cosa sulla quale tutti erano d'accordo. Affermò, inoltre, che questo immobilismo e questa corruzione stavano impedendo al congresso di riformare l'economia morente del Perù o di combattere i violenti assalti narco-terroristici dei guerriglieri di Sendero Luminoso.

### _La soluzione del 70%_

Così Fujimori chiuse il congresso, un atto che potrebbe indicare che egli fosse un leader autoritario come molti altri dell'America Latina. Ma abbiamo pensato (e detto), al tempo, che Fujimori avesse identificato correttamente l'ostacolo delle riforme. L'agiografia del congresso peruviano fatta da editorialisti americani e ufficiali del Dipartimento di Stato non era condivisa dal popolo peruviano. Mentre in Nord America si continuava a pensare che il congresso peruviano fosse un baluardo di libertà e civilizzazione, la popolazione peruviana dissentiva. La popolarità del presidente Fujimori schizzò alle stelle quando chiuse il congresso e lo mandò a casa e fu, poi, rieletto per un secondo mandato con numeri schiaccianti. Molti cittadini vedevano il proprio governo più come un ostacolo al proprio benessere che come un'espressione dei propri diritti. Nel 1994 l'economia reale del Perù crebbe del 12,9%, la migliore del mondo, quell'anno.

### _Deflazione delle promesse politiche_

Consideriamo le turbolenze del Perù non come un ritorno alle dittature del passato ma più come i primordi di una crisi generale. Puoi aspettarti di vedere crisi di malgoverno in molti paesi dal momento che le promesse politiche vengono sgonfiate e i governi finiscono i soldi.
In definitiva, nuove forme istituzionali dovranno emergere nelle nuove condizioni tecnologiche che ci troveremo a vivere. Forme istituzionali che siano in grado di preservare la libertà e, al tempo stesso, dare vita ed espressione agli interessi comuni che tutti i cittadini condividono.

Pochi hanno iniziato a pensare all'incompatibilità tra alcune delle istituzioni del governo industriale con le condizioni megapolitiche della società post-industriale. Che queste condizioni siano note o meno, comunque, le loro conseguenze diverranno ovvie man mano che i fallimenti politici aumenteranno nel mondo. Le istituzioni governative emerse nel periodo moderno riflettono condizioni megapolitiche di uno o due secoli fa. L'Età dell'Informazione necessita nuovi meccanismi di rappresentanza per evitare disfunzionalità croniche e collassi sociali.

La caduta del Muro di Berlino, non solo segnò la fine della Guerra Fredda, ma fu anche un chiaro segno di un terremoto silente nelle fondamenta del potere nel mondo. Era la fine dell’Era della Violenza. La caduta del comunismo che prevedemmo nel 1987 in Blood in the Streets, e anche prima nella nostra newsletter mensile, Strategic Investment, non era solamente il rifiuto per quell'ideologia; era il segno esteriore del più grande cambiamento nella storia della violenza degli ultimi cinquecento anni. I confini entro cui il futuro si stenderà, sono stati ridisegnati definitivamente.

