# La fine dell'economia egalitaria
La rivoluzione nella Capacità di Guadagno in un Mondo senza lavoro

“Con Dio non si scherza: tutto ciò che un uomo semina, poi lo raccoglie anche”. Gàlati 6:7

Grandi cambiamenti nelle forme dominanti di produzione o di difesa cambiano anche la struttura della società e la proporzione di benessere e potere dei diversi gruppi. L’Età dell’Informazione significa di più della sola crescita nell’utilizzo di computer potentissimi. Significa una rivoluzione negli stili di vita, nelle istituzioni, e nella distribuzione delle risorse. Poiché il ruolo nascosto della violenza nel controllare le risorse diminuirà notevolmente, si svilupperà una nuova configurazione di ricchezza, senza la mediazione della coercizione del governo che ha caratterizzato il XX secolo. Dato che il luogo significherà sempre meno nella Società dell’Informazione, ci sarà un ruolo minoritario delle organizzazioni che nel futuro opereranno all’interno dei propri confini geografici. Politici, sindacati, professioni regolate, lobbisti e governi diventeranno meno importanti. Poiché favori e protezionismo commerciale ottenuti dai governi diventeranno meno preziosi, meno risorse verranno sprecate per promuovere o resistere ai lobbisti.

Coloro che hanno impiegato restrizioni e vantaggio territoriale nella redistribuzione del reddito sono destinati a perdere molto del proprio potere. Questo andrà ad alterare il controllo delle risorse. La ricchezza generata privatamente, che finora è stata risucchiata dagli Stati-Nazione, verrà invece mantenuta da coloro che l’hanno guadagnata. Man mano, sempre più parte delle ricchezze prodotte rimarranno nelle mani degli imprenditori più abili e dei venture capitalist in giro per il mondo. La globalizzazione, insieme ad altre caratteristiche dell’economia dell’informazione, tenderanno ad incrementare il reddito guadagnato dagli individui più talentuosi nel proprio settore. Poiché il valore marginale generato da una prestazione ottimale aumenterà, la distribuzione dei redditi, attraverso l’intera economia globale, prenderà la forma che ora hanno le professioni legate alle performance, come l’atletica e l’opera.

## Molte oltre la legge di Pareto

La legge di Pareto dice che l’80% dei benefici va a vantaggio del 20% degli interessati. Questo può essere approssimativamente vero, anche se, più sorprendentemente, l’1% della popolazione degli Stati Uniti paga il 28.7% del totale delle tasse sul reddito, suggerendo che, più la società avanza nell’informatizzazione, più vedrà una distorsione nella distribuzione del reddito molto maggiore di quanto Vilfredo Pareto aveva osservato alla fine dello scorso secolo. Le persone sono abbastanza abituate alle disuguaglianze sostanziali nella ricchezza. Nel 1828, il 4% degli abitanti di New York possedeva il 62% di tutta la ricchezza della città. Arrivati al 1845, il 4% degli abitanti ne possedeva circa l’81% di tutta la ricchezza aziendale e privata. Più in generale, il top 10% della popolazione possedeva circa il 40% di tutta la ricchezza degli Stati Uniti nel 1860. Nel 1890, si registrò che il 12% più ricco possedeva circa l’86% della ricchezza.

Le percentuali del 1890 sono vicine a quelle che Pareto aveva in mente; variano dal suo rapporto di 80-20 principalmente perché alla fine del XIX secolo ci fu, in America, un enorme afflusso di immigrati senza un soldo. La porzione di ricchezza totale degli immigrati era irrisoria; quindi, il loro arrivo, rese automaticamente la distribuzione della ricchezza ancora più iniqua. In effetti, questo è un esempio lampante del fatto che ogni rialzo nelle opportunità è quasi inevitabilmente destinato a portare a un breve aumento della disuguaglianza. Nel 1890, gli immigrati rappresentavano circa il 15% dell’intera popolazione statunitense, ma più del 40% erano dislocati in alcuni stati del nordest, dove veniva generata la gran parte del reddito e della ricchezza. Aggiustando l’equazione per l’aumento dell’immigrazione, l’America del tardo XIX secolo si adattava alla formula di Pareto tanto quanto la Svizzera del tardo XIX secolo, dove egli viveva.

L’Età dell’Informazione ha già cambiato la distribuzione della ricchezza, in particolare negli Stati Uniti, ed è uno dei motivi dell'insofferenza nei confronti della politica americana moderna, che approfondiremo nel prossimo capitolo. L’Età dell’Informazione richiede uno standard abbastanza alto di alfabetizzazione ed educazione matematica per ottenere il successo economico. Un sondaggio del Dipartimento dell’Educazione U.S., “Alfabetizzazione tra gli Adulti in America”, ha dimostrato che 90 milioni di Americani, oltre i quindici anni d’età, sono terribilmente incompetenti. O, seguendo una più colorita frase di Bill Bryson, "Sono stupidi come maiali." Specificamente, 90 milioni di Americani adulti sono stati giudicati incapaci di scrivere una lettera, leggere l’orario degli autobus o sommare e sottrarre, anche con l'aiuto di una calcolatrice. È improbabile che coloro che non riescono a capire l’orario degli autobus siano in grado di sfruttare la cosiddetta Autostrada dell'Informazione. Da questo terzo di Americani che non si sono preparati ad accogliere il mondo dell’informatica, verrà a crearsi una sottoclasse arrabbiata. Al vertice della società ci sarà un piccolo gruppo, forse il 5%, di lavoratori dell'informazione altamente istruiti e proprietari di capitali che sono e saranno l’equivalente dell'aristocrazia terriera dell'età feudale (con la differenza cruciale che l’élite dell'Età dell'Informazione è composta da specialisti della produzione, non specialisti della violenza.)

### _La megapolitica dell'innovazione_

Senza una buona ragione, la maggior parte dei sociologi del XX Secolo ha supposto che il progresso tecnologico avrebbe teso per sua natura a produrre società sempre più egalitarie. Prima della metà del XVIII Secolo, questa cosa non era affatto vera. A partire da quel periodo, tecnologie industriali innovative hanno iniziato ad aprire opportunità di lavoro per i non qualificati e ad aumentare la scalabilità delle imprese. La nuova tecnologia del lavoro in fabbrica, non solo ha aumentato i guadagni reali dei poveri senza alcuno sforzo da parte loro, ma ha fatto crescere anche il potere dei sistemi politici, rendendoli più capaci di redistribuire il reddito e di sedare le rivolte. Non c’è un motivo intrinseco per supporre che la tecnologia tenda sempre a mascherare, piuttosto che accentuare, le differenze nei talenti e nella motivazione umana. Alcune tecnologie sono state relativamente egualitarie richiedendo addetti senza particolari talenti, altre hanno redistribuito il potere o la ricchezza nelle mani di pochi. Sia la storia che la tecnologia hanno plasmato Nazioni diverse in modi diversi. L’industrialismo ha modellato la società in un modo, l’Età dell’Informazione la rimodellerà in modo ancor diverso, meno violento, e quindi più elitario e meno egualitario.

### _La rapa di Ammon_

Alla fine del XIX secolo un certo numero di economisti, tra i quali William Stanley Jevons, iniziarono a sviluppare l’economia matematica. Uno dei primi ad applicare la teoria della probabilità a una grande questione sociale è stato l'economista tedesco Otto Ammon, il cui lavoro è stato tradotto in inglese da Carlos C. Closson in un articolo sul Journal of Political Economy del 1899. L'articolo era intitolato "Alcune applicazioni sociali della dottrina della probabilità". Si potrebbe supporre che un tale articolo sarebbe adesso di interesse puramente antiquario. Si tratta invece di un problema economico che viene affrontato in modo tuttora stimolante.

Otto Ammon ha sostenuto che la distribuzione casuale dei tiri dei dadi era corrispondente alla distribuzione delle capacità umane. Scriveva prima dello sviluppo dei test di intelligenza e QI, e si basava sul precedente lavoro sull'intelligenza di Francis Galton. Ammon non riteneva che l'utilità sociale, o il successo nella vita, dipendessero semplicemente dall'intelligenza. Ha elencato "tre gruppi di tratti mentali che sono in gran parte decisivi per definire il ruolo che un uomo occuperà nella vita." Questi erano:

1. Tratti intellettuali; tra i quali incluse tutti quelli che appartengono al lato razionale dell’operato umano come l’apprendimento rapido, memoria, capacità di giudizio, capacità immaginifiche e tutto ciò che appartiene a questo campo.
2. Tratti morali; vale a dire, autocontrollo, volontà, industriosità, perseveranza, moderazione, rispetto per gli obblighi familiari, onestà e simili.
3. Tratti economici; come capacità imprenditoriale, talento organizzativo, abilità tecnica, cautela, calcolo intelligente, lungimiranza, parsimonia e così via.

A questi tratti mentali ha aggiunto:

4. Tratti fisici; capacità lavorative, resistenza, potere di sopportare gli sforzi e di resistere a forti emozioni di ogni genere, vigore, buona salute, ecc.

Secondo Otto Ammon, la probabilità di distribuzione di queste qualità di intelligenza, carattere, talento e fisico era simile a quella dei punteggi dei dadi. Lui è andato oltre e ha sostenuto che c'erano, in effetti, molte più di quattro variabili, e queste variavano in più di sei gradi. Se invece di tirare quattro dadi se ne tirano otto, allora ci sono non meno di 1.679.616 combinazioni possibili, eppure il punteggio più alto, quarantotto, ci si può aspettare che si verifichi una sola volta. L'uomo o la donna che ottengono un punteggio molto alto in tutti i fattori che determinano il ruolo che avranno nella vita sono molto più rari della probabilità di tirare quattro volte sei; forse raro come fare otto volte di fila sei. Ammon annota che un misto di punteggi alti e bassi in queste qualità umane può produrre "persone con doni sbilanciati e disarmonici, che, nonostante alcune qualità brillanti, non possono affrontare con successo le prove della vita."

"Come una vetta solitaria di montagna, o piuttosto come la guglia di una cattedrale, si ergono gli uomini di grande talento e di genio al di sopra dell'ampia massa della mediocrità... Il numero dei superdotati è, fra tutti gli eventi, così raro che è impossibile che "molti" di questi possano essere stati trattenuti nelle classi inferiori attraverso l'incompletezza la farraginosità delle istituzioni sociali." OTTO AMMON

### _Caratteristiche personali e reddito_

Ammon rivolge, poi, la sua attenzione alla distribuzione dei redditi. Naturalmente, le statistiche della fine del 1800 erano molto meno accurate di quanto lo sono oggi, ma la burocrazia tedesca era già ben sviluppata, e Otto Ammon trovò in Sassonia, Prussia, Baden e altri stati tedeschi, differenze nei redditi che sostenevano le sue tesi sulla distribuzione delle caratteristiche umane. Ammon trovò cifre simili in “La vita e il Lavoro del Popolo di Londra” di Charles Booth (1892). In effetti, la distribuzione sociale di Booth assomiglia a quella che ci si potrebbe aspettare dalla teoria della probabilità di Ammon. Booth ha scritto che a Londra il 25% della popolazione era povero o peggio, il 51.5% era agiato e il 15% benestante, o ancor meglio; se uno prende le due categorie più basse di Booth queste arrivavano al 9.5%. Era comune prima degli stati assistenziali del XX secolo parlare di coloro che stavano meno bene come il "decimo sommerso". Le due categorie più alte di Booth arrivano al 7%.

Da tutto ciò, Otto Ammon ha tratto una serie di conclusioni interessanti. Pensò che le capacità delle persone, ampiamente definite, determinassero il loro posto nella società e il loro reddito. Credeva che le abilità elevate si traducessero naturalmente in persone che aumentano il proprio reddito e la posizione nella società. "Come una vetta solitaria di una montagna, o meglio, come la guglia di una cattedrale, si ergono gli uomini di grande talento e di genio al di sopra dell'ampia massa della mediocrità...” Credeva anche che la “vera forma della cosiddetta piramide sociale fosse quella di una cipolla alquanto piatta, o quella di una rapa." La rapa ha uno stelo stretto sopra e una radice stretta sotto. Una tale rapa sociale è preferibile come metafora alla piramide sociale perché, come la società industriale moderna, ha la maggior parte della sua massa nel mezzo mentre la piramide la ha alla base.

### _La forma della rapa_

Le moderne società industriali sono davvero tutte delle rape, con una piccola classe ricca e di alto livello professionale al vertice, una classe media più ampia e una minoranza di classe povera al vertice opposto. Rispetto al centro, entrambi gli estremi sono piccoli. Nella Londra moderna, se non a Washington, ci sono sicuramente più milionari che senzatetto.

Tutto questo è intrigante, ma l'interesse attuale del lavoro di Ammon risiede nell’importante cambiamento a lungo termine che stiamo vivendo nelle relazioni, finanziarie e politiche, tra la parte superiore e quella centrale. Le abilità necessarie nell'Età della Fabbrica, che sta finendo adesso, sono innegabilmente diverse da quelle richieste dall'Età dell'Informazione. La maggior parte delle persone potrebbe padroneggiare le abilità per gestire i macchinari del '900, ma quei lavori adesso vengono rimpiazzati da macchine intelligenti che, in effetti, si controllano da sole. Un'intera arena di occupazioni a bassa e media qualifica è già scomparsa. Se abbiamo ragione, questo è il preludio della scomparsa della maggior parte dell'occupazione e la riconfigurazione delle abilità nel mercato del lavoro.

"Eppure è un fatto, riconosciuto ufficialmente ma sottovoce, che la maggior parte dei giovani disoccupati non ha qualifiche di sorta..." LIVE JENKINS E BARRIE SHERMAN

## Meno persone faranno più lavoro

Possiamo prendere la semplice distribuzione dell'abilità umana con quattro dadi e supporre che nell'Età della Fabbrica le persone potevano avere un valore di utilità con un set di 4 x 2 (8) o superiore. Ciò significherebbe che oltre il 95% della popolazione era al di sopra di quello che Charles Booth chiamava "il più basso limite di utilità sociale positiva."  Infatti, il 3% è stato fissato come standard di piena occupazione degli anni 1940 e 1950. Supponiamo che nell'Età dell'Informazione il punteggio richiesto sia salito a 4 x 3 e il minimo richiesto sia salito da 8 a 12. Questo significherebbe che quasi il 24% della popolazione scenderebbe al di sotto di questo limite di "utilità sociale".

Qualcosa di simile accadrebbe all'estremità superiore della scala. Nell'Età della Fabbrica, il livello richiesto per reputare di avere un’elevata abilità era forse 4 x 4; supponiamo che nell'Età dell'Informazione sia salito a 4 x 5. In tal caso la proporzione di persone qualificate per i posti di lavoro più elevati, che sono anche i più pagati, scenderebbe dal 34% al 5%.

Questi numeri sono puramente ipotetici. Ovviamente, non sappiamo quale sarà il cambiamento nelle abilità richieste, o quale sia già stato, ma c'è stato sicuramente un aumento. A causa della teoria della forma della rapa, un aumento abbastanza modesto dell'abilità minima richiesta porrebbe la maggior parte delle persone al di fuori di un ruolo economico significativo. Ugualmente, un aumento piuttosto modesto nella richiesta di competenze più elevate ridurrebbe il numero di persone qualificate per i lavori più pagati in modo molto drammatico. Qualche cambiamento sta avvenendo: non sappiamo ancora quanto sarà grande.

Non mancano infatti prove sociali e politiche che questo cambiamento stia prendendo piede in tutte le società industriali avanzate, che il suo ritmo stia accelerando e che il movimento sia già grande. Le ricompense per le abilità rare sono aumentate e sono in crescita. Questo è stato notato con dispiacere dai pensatori convenzionali. Considera, per esempio, “The Winner-Take-All Society,” di Robert H. Frank e Philip J. Cook. Questo libro documenta la crescente tendenza per i concorrenti più talentuosi in molti campi negli Stati Uniti di guadagnare redditi molto alti. Allo stesso modo, le opportunità per le persone che hanno abilità medie stanno diminuendo; un numero considerevole di persone con abilità basse, già ora, non ricade nell'intervallo di reddito che consentirebbe una vita tranquilla, sebbene questi possano ancora trovare posto nell'ambito dei servizi su piccola scala.

Se l'Età dell’Informazione richiede competenze più elevate sia nella fascia alta che in quella bassa, tutti, tranne il 5% più talentuoso, saranno relativamente in svantaggio, ma il top 5% guadagnerà enormemente. Entrambe le fasce guadagneranno una quota maggiore di reddito e manterranno una quota maggiore di ciò che guadagnano. Allo stesso tempo, accentreranno la parte maggiore del lavoro mondiale come mai prima d'ora. Molti emergeranno come Individui Sovrani. Nell’Età dell’Informazione, la rapa della distribuzione del reddito assomiglierà di più a com’era nel 1750 piuttosto che nel 1950.

Società che sono state indottrinate ad aspettarsi parità di reddito e alti livelli di consumo per le persone con basse o modeste competenze andranno incontro a insofferenza e insicurezza. Man mano che le economie di più paesi assimilano più profondamente la tecnologia dell'informazione, queste vedranno l'emergere - così evidente già in Nord America - di una sottoclasse più o meno inoccupabile. Questo è esattamente ciò che sta accadendo. Questo porterà a una reazione nazionalista e antitecnologica, come illustreremo nel prossimo capitolo.

L'Età della Fabbrica potrebbe rivelarsi un periodo storico unico nel quale macchine “stupide” hanno creato una nicchia altamente redditizia per persone non qualificate. Ora che le macchine possono badare a sé stesse, l'Età dell'Informazione sta riversando i suoi doni sul 5% più dotato della rapa di Ammon. L'Età dell'Informazione sembra profetizzare un’epoca molto migliore per il primo 10% della popolazione, la cosiddetta élite cognitiva. E di più, essa sarà il periodo migliore per il 10% più talentuoso tra il 10% più talentuoso. In età feudale bastavano cento contadini poco qualificati per sostenere un signore della guerra (o cavaliere) altamente qualificato a cavallo. Gli Individui Sovrani dell'economia dell'informazione non saranno i signori della guerra ma i padroni di competenze specialistiche, tra cui l'imprenditorialità e gli investimenti. Eppure il rapporto feudale di cento a uno sembra destinato a tornare. Nel bene e nel male, le società del XXI Secolo probabilmente saranno più diseguali di quelle in cui abbiamo vissuto durante il XX Secolo.

## Più persone guadagneranno dalla morte della politica

È improbabile che l'economia egalitaria e le Nazioni che essa sostiene possano scomparire senza una crisi. Anche se una crisi, per definizione, può durare solo per un breve periodo, noi tuttavia immaginiamo che il trauma della fine delle nazioni possa ripercuotersi per anni. Senza ignorare quel trauma, le cui dimensioni esploreremo più dettagliatamente in seguito, è importante non dimenticare che in molte aree del globo la transizione all'economia dell’informazione porterà la produzione a salire e, conseguentemente, un innalzamento dei redditi. Anzi, in quelle zone che non hanno mai condiviso pienamente i benefici dell'industrialismo ma ora sono aperte al libero mercato, i redditi stanno aumentando (o aumenteranno) tra tutte le classi sociali.

La riduzione della coercizione statale come caratteristica della vita economica consentirà ai produttori di trattenere guadagni che in precedenza erano sequestrati e ridistribuiti. Ridistribuzione di solito significava che i beni venivano requisiti e indirizzati a usi di valore inferiore, riducendo così la produttività del capitale. La ricchezza, requisita in modo sproporzionato da coloro che erano più abili nell'investire le risorse, veniva riallocata dai politici a coloro che erano meno capaci. Nella maggior parte dei casi, il reddito ridistribuito è stato impiegato in attività economiche di valore inferiore. Gli effetti della liberazione delle risorse dalla sistematica costrizione varieranno notevolmente tra le giurisdizioni. Questo congelamento delle risorse manderà in bancarotta gli stati sociali e migliorerà le dis-economie di scala che stanno minando i grandi governi e tutte le istituzioni da loro sovvenzionate. D'altra parte, il passaggio alla cyber-economy ridurrà gli svantaggi economici subiti da persone che operano sotto sovranità in territori che hanno tradizionalmente sofferto dell'incapacità di organizzarsi su larga scala.

“Se il mondo funziona come un grande mercato, ogni dipendente competerà con ogni persona ovunque nel mondo che è in grado di fare lo stesso lavoro. Ce ne sono molti e molti di loro hanno fame." ANDREW S. GROVE, PRESIDENTE, INTEL CORP.

## Spostare i vantaggi territoriali

Poiché non ci saranno più ritorni crescenti alla violenza, non ci sarà vantaggio a vivere sotto un governo che potrebbe utilizzarla. I governi che una volta erano competenti in materia di violenza non saranno più gli amici dell'accumulazione di ricchezza, ma i loro nemici. Tasse elevate, oneri normativi gravosi e impegni ambiziosi sulla redistribuzione del reddito, renderanno i territori sotto il loro controllo ambienti poco favorevoli per l'attività commerciale.

Coloro che vivono in giurisdizioni che sono rimaste povere o sottosviluppate durante il periodo industriale hanno più da guadagnare dalla liberazione delle economie dai confini geografici. Questo è l’opposto di ciò che sentirete. La controversia principale che circonda l'avvento dell'economia dell'informazione e l'ascesa dell'Individuo Sovrano si concentrerà sui presunti effetti negativi della "concorrenza" derivante dalla morte della politica. È certo che l'avvento dell'economia globale dell'informazione infliggerà un colpo mortale alla redistribuzione del reddito su vasta scala. I principali beneficiari della redistribuzione del reddito nell'Età Industriale sono stati abitanti di ricche giurisdizioni il cui livello di consumo era venti volte superiore alla media mondiale. Solo all'interno dei paesi dell'OCSE la ridistribuzione del reddito ha avuto effetti degni di nota nell'aumentare i redditi delle persone non qualificate.

Le maggiori disparità di reddito sono state osservate tra le varie giurisdizioni (e meno all'interno di esse). La redistribuzione del reddito ha fatto ben poco per alleviarli. In effetti, crediamo che gli aiuti esteri e i programmi internazionali di sviluppo abbiano avuto l'effetto perverso di abbassare il reddito reale dei poveri nei paesi poveri, sovvenzionando governi incompetenti. Questo è un problema che considereremo in modo più approfondito nell'analizzare l'impatto della Rivoluzione dell'Informazione sulla moralità.

### _Un secolo di crescente disuguaglianza per i redditi_

Durante il periodo industriale, il fattore che maggiormente contribuì a determinare il reddito di una persona comune era la giurisdizione politica in cui risiedeva. Contrariamente all'impressione comune nelle economie ricche di oggi, la disuguaglianza di reddito è cresciuta rapidamente durante il periodo industriale. Una stima citata dalla Banca Mondiale suggerisce che il reddito medio pro capite nei paesi più ricchi è aumentato di undici volte rispetto a quello dei paesi più poveri nel 1870, fino a cinquantadue volte nel 1985. Mentre la disuguaglianza è aumentata drammaticamente su base globale, spesso alla parte più ricca del mondo veniva raccontato il contrario. La disparità di reddito è aumentata tra le giurisdizioni piuttosto che al loro interno.

Per ragioni che abbiamo già esplorato, il carattere stesso della tecnologia industriale ha aiutato ad assicurare che i divari di reddito diminuissero all’interno delle giurisdizioni dove governi quasi competenti padroneggiavano l’esercizio del potere su larga scala. Quando il ritorno sulla violenza stava aumentando, come lo era durante l'era industriale, i governi che operavano su larga scala tendevano ad essere controllati dai propri dipendenti. Questo ha reso effettivamente impossibile imporre controlli sulle pretese che questi governi avevano sulle risorse. Il loro controllo arbitrario sulle risorse ha quindi fornito un importante vantaggio militare fintanto che l'entità del potere prevaleva sull'efficienza con cui veniva utilizzato. Un corollario non accidentale del governo controllato dai suoi dipendenti è stato quello di una forte accelerazione della redistribuzione del reddito. Quasi ogni società ha qualche disposizione per la redistribuzione del reddito, almeno su base temporanea in circostanze straordinarie. Tuttavia, una lettura attenta della storia dell'aiuto ai poveri dimostra che i benefici "assistenziali" tendono ad essere più generosi quando la povertà è minima. È più probabile che la ridistribuzione del venga ridotta se il reddito di gran parte della popolazione diminuisce. Le condizioni nelle società industriali ricche nell'ultima metà del XX secolo erano quasi perfette per la ridistribuzione del reddito. Ciò ha portato a benefici molto più elevati per i non qualificati a lavorare all'interno di queste giurisdizioni privilegiate. A tempo debito, ha anche fornito alti livelli di consumi per chi non lavorava affatto.

### _Il paradosso della ricchezza industriale_

L'ironia è che è proprio in queste giurisdizioni che le persone sono diventate più ricche. Questo apparente paradosso ha perfettamente senso una volta comprese le dinamiche della megapolitica esplorata nei capitoli precedenti. I settori trainanti dell'economia industriale richiedevano il mantenimento dell'ordine su larga scala per funzionare in modo ottimale. Questo li ha resi particolarmente vulnerabili alle estorsioni da parte di sindacati e governi desiderosi di massimizzare il numero di persone sotto il proprio controllo. Tuttavia, la diffusa ridistribuzione del reddito non è riuscita a soffocare totalmente la capacità di funzionamento dell'economia industriale. Chiunque abbia la fortuna di essere nato nell'Europa occidentale, nelle ex colonie britanniche o in Giappone durante il periodo di massima capacità dell'industrialismo, era probabile fosse molto più ricco di una persona con abilità equipollenti in Sud America, Europa orientale, Unione Sovietica, Africa ed entroterra dell'Asia. L'impatto positivo della tecnologia dell'informazione includerà la possibilità di superare molti degli ostacoli allo sviluppo, che hanno impedito alla maggior parte della popolazione mondiale di godere di molti dei vantaggi del libero mercato per gran parte del periodo moderno.

"Le caratteristiche intrinseche dei paesi poveri sono sorprendentemente inospitali per essere efficaci nell’organizzazione su larga scala, specialmente per le organizzazioni su larga scala che devono operare (come governi) su una vasta area geografica." MANCUR OLSON

## Diseconomie di scala e crescita ritardata

Come ha dimostrato Mancur Olson, l'arretratezza nel XX secolo era causata non per mancanza di capitale o di competenze specialistiche di per sé. In "Diseconomie di Scala e Sviluppo", un saggio pubblicato nel 1987, due anni prima della caduta del muro di Berlino, Olson ha scritto: "Se il capitale fosse stato effettivamente scarso nei paesi poveri, la sua 'produttività marginale' e quindi la redditività del suo utilizzo avrebbe dovuto essere maggiore che nei paesi prosperi. I bassi tassi di crescita di molti paesi che hanno ricevuto importi non trascurabili di aiuti esteri e la bassa produttività di alcune fabbriche moderne che sono state costruite nei paesi poveri hanno ulteriormente sminuito la credibilità della 'scarsità di capitale' come spiegazione del sottosviluppo." Questo deve essere corretto. Se la scarsità di capitale o di capacità fosse la principale carenza, i rendimenti guadagnati nelle giurisdizioni povere sarebbero stati più alti che nei paesi sviluppati. Sia il personale qualificato che il capitale avrebbero invaso queste regioni finché i rendimenti non si fossero stabilizzati. In effetti, spesso è accaduto il contrario. C'è stata una sostanziale emigrazione di persone istruite da giurisdizioni arretrate e i pochi fortunati che sono riusciti ad accumulare capitali in tali luoghi li hanno esportati il più rapidamente possibile in Svizzera e in altri paesi avanzati.

### _Un governo migliore non può essere importato_

Olson sostiene, e noi siamo d'accordo, che il vero ostacolo allo sviluppo nei paesi arretrati è stato l'unico fattore di produzione che non poteva essere facilmente preso in prestito o importato dall'estero, vale a dire il governo. Questo è un problema che è peggiorato con l’avanzare del XX secolo. Nel 1900, Gran Bretagna e Francia, insieme ad altri paesi europei, si occupavano di esportare governi competenti nelle regioni dove le potenze indigene non erano in grado di funzionare efficacemente su larga scala. Ma le mutevoli condizioni megapolitiche nel XX secolo hanno aumentato i costi e abbassato i guadagni di questa attività. Il colonialismo, o imperialismo, come era meno affettuosamente conosciuto, cessò di essere una scelta remunerativa. I cambiamenti nella tecnologia hanno aumentato i costi di proiezione del potere dal centro alla periferia e abbassato i costi militari di un'efficace resistenza. Di conseguenza, le potenze imperiali si ritirarono, o rimasero solo in minuscole enclave, come Bermuda o Isole Cayman.

	"Se lo Stato-Nazione post-coloniale fosse diventato un freno al progresso, come sempre di più i critici in Africa sembravano concordare alla fine degli anni '80, la ragione principale potrebbe apparire con pochi dubbi. Lo Stato non era liberatorio e protettivo nei confronti dei suoi cittadini, non importa cosa affermasse la sua propaganda; al contrario il suo effetto più evidente era costrittivo e sfruttatore, oppure, semplicemente non riusciva proprio ad operare in alcun senso sociale." BASIL DAVIDSON

I governi indigeni che hanno sostituito il dominio coloniale nei paesi che non erano insediati dagli europei traevano i loro capi e amministratori da popolazioni che avevano poca esperienza o abilità nella gestione di qualsiasi tipo di impresa su larga scala. In molti casi, specialmente in Africa, le infrastrutture ereditate dalle potenze coloniali venivano rapidamente saccheggiate, distrutte o lasciate cadere in rovina. Le linee telefoniche venivano abbattute e i cavi strappati. Le strade non erano più manutenute e le linee ferroviarie divennero inutilizzabili. Nello Zaire, l'elaborata infrastruttura di trasporto installata dai belgi scomparve quasi totalmente nel 1990. Solo pochi scricchiolanti battelli fluviali continuarono a funzionare, uno dei quali fu requisito e usato come una specie di palazzo galleggiante dal dittatore di turno.

Comunicazioni e trasporti inaffidabili riflettono l'incompetenza di Stati-Nazione arretrati nel mantenere l'ordine e hanno l'effetto di mantenere i prezzi alti e ridurre al minimo le opportunità per le persone. Come sottolinea Olson:

	“In primo luogo, trasporti e comunicazioni scadenti tendono a costringere un’impresa a fare affidamento principalmente su fattori di produzione locali. Quando le dimensioni dell'impresa aumentano, dovrà andare più lontano per ottenere i beni di produzione, e più poveri sono i trasporti e i sistemi di comunicazione, più velocemente aumenteranno i costi in concomitanza con una produzione in aumento. Il secondo e più importante motivo perché i sistemi di trasporto e comunicazione scadenti inficiano le grandi imprese è che rendono molto più difficile coordinare tali imprese in modo efficace."

### _Alleggerire il fardello del cattivo governo_

I poveri ambiziosi del mondo, più di chiunque altro, trarranno beneficio da come la tecnologia dell'informazione disconnetterà la capacità di guadagnare un reddito alto dal luogo in cui una persona è nata. Le nuove tecnologie, come il telefono cellulare digitale, consentono alle comunicazioni di funzionare indipendentemente dalla capacità della polizia locale di proteggere ogni palo del telefono in una giurisdizione dai ladri di rame. Appena fax senza fili e connessioni Internet diventano disponibili, non importa più tanto se gli impiegati disperatamente poveri delle poste rubano la corrispondenza solo per intascarsi il francobollo.

In molti casi le comunicazioni efficaci stanno persino sostituendo la necessità del trasporto fisico di beni e servizi. Comunicazioni migliori e notevoli aumenti nella potenza di calcolo non solo rendono più economico e più efficace il coordinamento di attività complesse; riducono anche le economie di scala e dissolvono le grandi organizzazioni. Questi cambiamenti tendono a ridurre le penalità subite dalle persone nei paesi arretrati a causa di governi incompetenti. La Rivoluzione dell’Informazione renderà molto meno importante il fatto che i governi siano in grado di funzionare adeguatamente o meno. Sarà quindi più facile, per le persone che vivono in paesi tradizionalmente poveri, superare gli ostacoli che i loro governi hanno posto sulla via della crescita economica.

### _Uguali opportunità nell'età dell'informazione_

Nell'Età dell'Informazione, i conosciuti vantaggi della territorialità saranno rapidamente trasformati dalla tecnologia. La capacità di guadagno per le persone con abilità simili diventerà molto più uguale, indipendentemente dalla giurisdizione in cui essi vivono. Questo ha già cominciato ad accadere. Dato che le istituzioni che hanno impiegato la coercizione e il vantaggio territoriale per ridistribuire il reddito stanno perdendo potere, la disparità di reddito all'interno delle giurisdizioni aumenterà. La competizione globale tenderà anche ad aumentare il reddito dei soggetti più capaci nel proprio campo, ovunque essi vivano, proprio come accade ora nell'atletica professionistica. Il valore marginale generato da prestazioni superiori in un mercato globale sarà enorme.

Mentre il dibattito pubblico si concentrerà sulla crescente “disuguaglianza" nei paesi dell'OCSE, gli individui di tutto il mondo godranno di opportunità che saranno non lontane dal generare parità globale. Le persone non avranno più bisogno di vivere in una giurisdizione che funzioni bene per poter avere successo. Le capacità innate e la volontà di svilupparle saranno misurate su un campo di gioco uguale più che mai nella storia. I vantaggi giurisdizionali, che hanno portato all'allargamento della disuguaglianza tra economie ricche e povere durante il periodo industriale, cambieranno drammaticamente.

### _Guadagni più alti nelle aree povere_

Gli ostacoli che i governi delle regioni più povere pongono al funzionamento dei liberi mercati saranno molto ridotti man mano che la cyber-economia entrerà in funzione. Come conseguenza, il capitale e le competenze che di fatto scarseggiano, guadagneranno rendimenti più elevati in molte aree attualmente povere, proprio come postulato dai teorici dello sviluppo degli anni Cinquanta. E sia il capitale che le competenze saranno molto più facilmente importabili. Le economie emergenti non avranno più bisogno di fare affidamento, come durante l'Età Industriale, sui fattori locali di produzione. La loro maggiore capacità di attingere al capitale e alle competenze a distanza porterà a tassi di crescita più elevati. Questo accadrà indipendentemente dal fatto che i governi Incompetenti diventino più onesti o più in grado di proteggere i diritti di proprietà. Mancando di potere sul cyber-spazio, i cattivi governi saranno semplicemente meno in grado di impedire alle persone di beneficiare della libertà economica.

### _Rinforzo psitivo_

Nella nuova cyber-economy, la quasi totale portabilità delle tecnologie dell'informazione non permetterà l'accaparramento di molti dei vantaggi giurisdizionali sorti nell'Età Industriale. La maggior concorrenza tra un numero crescente di giurisdizioni genererà nuovi tipi di vantaggi territoriali. La sovranità sarà commercializzata piuttosto che delegata ai monopolisti della violenza. I governi saranno obbligati dalla forza della concorrenza a stabilire politiche che li rendano di gradimento a quei clienti che danno il maggior contributo al benessere economico, non a quelli che contribuiscono poco o i cui contributi economici sono negativi.

Questo rappresenterà un enorme cambiamento rispetto alla pratica comune del XX secolo. L'ideologia dello Stato-Nazione era che la vita può e deve essere regolata in modo attivo, sovvenzionando chi dà scarsi ritorni e penalizzando chi, invece, porta valore. Essere poveri è indesiderabile; pertanto, i poveri sono stati sovvenzionati. Diventare ricchi è auspicabile; pertanto, ai ricchi furono imposte tasse punitive per rendere la vita sociale globalmente più "equa". Dal momento che questo approccio politico era radicato in una base megapolitica che resisteva a qualsiasi contrarietà, poco importava quali fossero le conseguenze perverse del sovvenzionare la disfunzionalità. Né erano molto prese in considerazione l'abilità, il duro lavoro o l'ingegnosità (che diventavano la ricchezza che poi veniva ridistribuita.) I risultati sono stati misurati in termini di diritti. La visione politica del XX secolo presupponeva che, affinché i risultati fossero "giusti" dovevano essere uguali per tutti.

### _il nuovo paradigma_

Le nuove condizioni megapolitiche del XXI Secolo consentiranno ai test del mercato di regolare i risultati in aree precedentemente dominate dalla politica. Il paradigma del mercato presuppone che gli obiettivi possano essere regolati meglio premiando i risultati desiderabili e penalizzando quelli indesiderati. Essere poveri è indesiderabile e diventare ricchi è desiderabile. Pertanto, gli incentivi dovrebbero premiare la creazione di ricchezza e incoraggiare le persone a pagare per le risorse che consumano. La vita è più "giusta" quando le persone riescono a capitalizzare di più da ciò che hanno guadagnato.

Questa è un'opinione che si sentirà più frequentemente nel nuovo millennio rispetto a quanto fatto nel secolo che sta finendo. Inoltre, sarà avvincente come non mai perché avrà fondamenta megapolitiche. Il capitale nell'Età dell'Informazione sta diventando sempre più mobile. La capacità di guadagnare un reddito elevato non è più legata alla residenza in luoghi specifici, come accadeva quando la maggior parte della ricchezza veniva creata dall’utilizzo delle risorse naturali. Ogni giorno che passa diventa più facile, per le persone che utilizzano la tecnologia dell'informazione, creare risorse che sono molto meno soggette alla leva della violenza di quanto non sia mai stato prima.

Regolamentazioni politiche arbitrarie che impongono costi senza creare, di contro, benefici al mercato saranno presto non più attuabili. Potenti forze competitive tendono a pareggiare il prezzo di beni, servizi, lavoro e capitale in tutto il mondo. I governi avranno meno libertà di imporre politiche arbitrarie di quella cui sono abituati a godere. Qualsiasi governo che tentasse di imporre normative più gravose ad un'attività rispetto ad altre sovranità, semplicemente allontanerà quell'attività. In alcuni casi, ovviamente, allontanare attività indesiderate soddisferà il mercato e renderà tali giurisdizioni ancora più popolari e prospere. In questo senso, alcune regolamentazioni possono essere paragonate alle regole imposte per l'alloggio dai titolari di una catena alberghiera. Se proibiscono alle persone di camminare a piedi nudi o fumare nell'atrio, senza dubbio perderanno alcuni clienti. Ma perdere quei clienti non comporterebbe la perdita di tutti gli altri clienti. I non fumatori con belle calzature possono pagare perché i fumatori scalzi siano esclusi. Allo stesso modo, le regolamentazioni che rendono costoso o impossibile operare in un settore tecnologico in una determinata giurisdizione, possono obbligare a dislocarsi altrove senza privare del reddito la giurisdizione nel suo insieme.

Questi esempi dimostrano come le normative possano, in rare circostanze, avere un valore di mercato positivo piuttosto che negativo, soprattutto in un mondo con una rapida moltiplicazione del numero di giurisdizioni. Norme che preservino elevati standard di salute pubblica, come aria e acque pulite saranno molto apprezzate in molti luoghi. Altre giurisdizioni, invece, potranno avere regole più strane ed esotiche.

### _Nessuna dogana nel cyberspazio_

Ci aspettiamo che la commercializzazione della sovranità porti rapidamente alla destituzione di molte grandi sovranità territoriali. Il fatto stesso che la tecnologia dell'informazione non può essere sottoposta a controlli di frontiera, come invece può capitare per il commercio di manufatti e prodotti agricoli, ha implicazioni importanti. Significa che col tempo il protezionismo sarà meno efficace, in quanto il commercio di informazioni sostituirà i prodotti fisici nella generazione di ricchezza. Significa anche che le regioni più piccole saranno sempre meno dipendenti dal mantenimento di ampie giurisdizioni politiche al fine di garantirsi l'accesso ai mercati in cui possono guadagnare.

La tecnologia dell'informazione esporrà le persone, che precedentemente lavoravano in settori protetti, alla concorrenza estera. Se una ditta di Toronto avesse voluto assumere un contabile venti anni fa, quella persona avrebbe dovuto trovarsi fisicamente a Toronto o in una comunità vicina. Nell'Età dell'Informazione, un contabile a Budapest o Bangalore, in India, potrebbe fare il lavoro e scaricare tutto il materiale necessario in maniera cifrata da internet. La comunicazione istantanea tramite collegamenti satellitari rende qualsiasi parte del mondo a un attimo di distanza via modem e fax. Qualcuno che abbia bisogno di analisti di borsa potrà assumerne ventisette in India al prezzo di uno a Wall Street.

Dal momento che la tecnologia dell’informazione raddoppia la propria capacità ogni diciotto mesi circa (Legge di Moore), un numero sempre maggiore di lavoratori del settore dei servizi sarà esposto alla concorrenza sui prezzi, concorrenza che non sarà ostacolabile dalla classe politica. Questa competizione alla fine si applicherà tanto alle professioni di studio quanto ai contabili. Avvocati digitali e cyber-dottori prolifereranno nell'Economia dell'Informazione.

### _Veglia funeraria per lo stato-nazione_

Con la scomparsa dei benefici economici precedentemente acquisiti entro i confini degli Stati-Nazione, gli stessi Stati-Nazione alla fine crolleranno sotto le loro onerose passività. Ma il fatto che tutti gli Stati-Nazione siano a rischio non significa che siano tutti destinati a perire nello stesso momento. Siamo lontani da questa situazione. Le pressioni devolutive tenderanno ad essere più intense nelle grandi entità politiche dove i redditi, per la maggior parte della popolazione, sono stagnanti o in calo. Le giurisdizioni in America Latina e Asia dove il reddito pro-capite è in rapido aumento potranno durare per generazioni, o fino a quando le prospettive di reddito diventeranno equivalenti a quelle dei paesi industriali un tempo ricchi. A quel punto non ci saranno più facili guadagni grazie ai bassi costi e la politica di crescita economica diventerà più difficoltosa.

Crediamo anche che gli Stati-Nazione con un'unica grande metropoli rimarranno integri più a lungo rispetto a quelli con diverse grandi città.

Un altro stimolo alla devoluzione sarà l'elevato indebitamento del governo centrale. I tre paesi industrializzati e benestanti con il più alto indebitamento relativo (Canada, Belgio e Italia), non a caso, sono nazioni con movimenti separatisti molto attivi e importanti. Tutti e tre i paesi hanno sofferto di deficit di bilancio cronici e ora hanno problemi con il debito nazionale che supera il 100% del PIL: poiché il debito nazionale è aumentato in ogni paese, è cresciuto anche il fascino dei movimenti separatisti. In Italia, la Lega Nord è emersa come un movimento politico regionale dinamico e popolare. Il suo fondamento politico è basato su una semplice constatazione matematica: l'Italia settentrionale, o "Padania", sarebbe più ricca rispetto alla Svizzera se ampie porzioni del suo reddito non fossero dirottate per sovvenzionare Roma e il sud più povero. La Lega Nord propone una soluzione ovvia: separarsi dall’Italia e, quindi, sfuggire ad alcune delle terribili conseguenze dell'interesse composto sul debito accumulato.

Allo stesso modo, in Belgio, dove il debito nazionale supera il 130% del PIL, Fiamminghi e Valloni si comportano come una coppia ostile prima del divorzio. Una crescente percentuale di Fiamminghi sostiene che stanno sovvenzionando ingiustamente i Valloni, e che potrebbero migliorare la loro condizione economica spaccando in due il Belgio.

Il caso del Canada differisce in un dettaglio: il Canada francese, la regione principalmente  agitata dal separatismo, è stata storicamente sovvenzionata dal Canada Inglese. Ma man mano che il debito federale e il deficit aumentano, in Québec sta nascendo la consapevolezza che questa forma di redistribuzione del reddito diminuirà. Il Bloc Quebecois sta quindi sostenendo un’idea che non c'era anche solo un decennio fa: l'idea di aumentare il reddito al netto delle imposte abolendo il pagamento della tassa federale canadese. I leader separatisti suggeriscono anche che il Québec dovrebbe lasciare il Canada senza accollarsi un onere proporzionale del debito federale.

Gli inglesi canadesi resistono a questo argomento e tendono a preoccuparsi per le sue implicazioni perché sono profondamente consapevoli dei grandi investimenti effettuati in Québec nel corso degli anni. Ciò nonostante, il richiamo del Parti Quebecois è forte, e sembra solo questione di tempo prima che un referendum sulla secessione sciolga il Canada. Un destino simile attende altri Stati-Nazione quando le loro condizioni finanziarie saranno deteriorate.

Un altro fattore che non fa ben sperare per la sopravvivenza a lungo termine del Canada è il fatto che si tratta di un paese scarsamente popolato con una tentacolare infrastruttura dell'era industriale da mantenere. Il passaggio all'Età dell'Informazione sta inevitabilmente svalutando le infrastrutture fisiche. Man mano che i telelavoratori sostituiscono gli operai e gli impiegati, importerà sempre meno se le autostrade e le altre arterie di trasporto vengono ricostruite e ben manutenute. Con crisi fiscali che spuntano da tutte le parti, sempre più persone ritorneranno alla visione settecentesca di rifiuto del finanziamento dei beni pubblici propugnata da Adam Smith. Egli scrisse in “La Ricchezza delle Nazioni”:

	“Le strade di Londra dovevano essere illuminate e pavimentate a spese del tesoro [nazionale], c'è qualche probabilità che sarebbero state ben illuminate e pavimentate come sono attualmente anche con una spesa più piccola. La spesa, invece di essere raccolta come una tassa locale sugli abitanti di ogni singola strada, parrocchia o distretto di Londra, in questo caso, verrebbe finanziata con le entrate generali dello Stato, e sarebbe conseguentemente raccolta come una tassa su tutti gli abitanti del regno, dei quali la maggior parte non riceverà alcun beneficio dall'illuminazione e dalla pavimentazione delle strade di Londra.”

Togli Londra, scrivi Toronto, e sei all'interno di un'equazione che starà ronzando nella mente di molti ad Alberta e in British Columbia. La logica della devoluzione giurisdizionale si rivelerà contagiosa.

Quando il Canada si separerà porterà a un marcato aumento dell’attività secessionista nel Pacifico nord-occidentale degli Stati Uniti: i residenti dell'Alaska, Washington, Oregon, Idaho e Montana si troverebbero in netto svantaggio se messi in concorrenza con Alberta e British Columbia come sovranità indipendenti.

## Dopo lo stato-nazione

Al posto degli Stati-Nazione vedrai, in un primo momento, giurisdizioni più piccole a livello provinciale e, alla fine, sovranità minori, enclave di vario genere come città-stato medievali circondate dalle loro periferie. Per quanto strano possa sembrare alle persone a cui sia stata inculcata l'importanza della politica, le politiche di questi nuovi mini-stati saranno in molti casi influenzate più dalla vigoria imprenditoriale che dalle dispute elettorali. Queste nuove sovranità frammentate soddisferanno gusti diversi, proprio come fanno gli hotel e i ristoranti, applicando regolamentazioni specifiche all'interno dei loro spazi pubblici basandole sui segmenti di mercato da cui traggono i loro clienti. Questo non vuol dire, ovviamente, che non sorgeranno particolari problemi dovuti all'organizzazione della protezione su una base nomade. Ne parleremo nel prossimo capitolo.

"L'aria di città porta la libertà." ADAGIO MEDIEVALE

### _Cittadini non recitanti_

Nonostante queste difficoltà, l'ingegno umano di solito trova un modo per creare istituzioni che possano cogliere opportunità redditizie, anche quando la domanda proviene da persone che possono pagare poco. Dove i potenziali clienti sono tra i più facoltosi sulla terra, questa tendenza dovrebbe essere tanto più accentuata. L’andarsene, o "votare con i piedi", è sempre un'opzione quando prodotti, organizzazioni o persino governi vetusti perdono il loro fascino e sembrano offrire poche prospettive di miglioramento immediato. Considerate, ad esempio, la crescita delle città medievali che fungevano da rifugio sicuro per i servi in fuga dal giogo feudale. Il loro ruolo può rivelarsi analogo a quello delle nuove giurisdizioni in cui accogliere le persone in fuga dagli Stati-Nazione. L'accettazione dei migranti in fuga da parte di qualche signore come "cittadini acquisiti" fu una sfida alle convenzioni prevalenti della legge feudale e dell'autorità episcopale ed è stata un'alternativa generalmente di successo per coloro che la impiegarono, contribuendo in modo importante ad indebolire la morsa del feudalesimo. Come ha affermato lo storico medievale Fritz Rorig, il servo di un signore secolare sarebbe divenuto "un libero borghese di città dopo un anno e un giorno." È ragionevole aspettarsi il sorgere di nuovi rifugi istituzionali su nuovi principi legali, per fornire rifugio fiscale ai cittadini dello stato, così come il borgo medioevale offriva rifugio ai sudditi feudali che vivevano all’ombra delle sue mura.

L'economista Albert O. Hirschman, che ha esplorato le sottigliezze teoriche del "votare con i piedi" in “Exit, Voice, and Loyalty”, pubblicato per la prima volta nel 1969, prevedeva che i progressi tecnologici avrebbero aumentato la probabilità di uscita come strategia per trattare con gli Stati in declino. Ha scritto: "Sarà solo quando i paesi inizieranno ad assomigliarsi per via dei progressi nella comunicazione e nella modernizzazione a tutto tondo che crescerà il pericolo di uscite premature ed eccessive…”

Questo è esattamente ciò che sta accadendo. La tecnologia dell'informazione sta rapidamente riducendo molte delle differenze tra le giurisdizioni, rendendo la fuga un’opzione molto più attraente. Certo, "uscite premature ed eccessive" nel vocabolario di Hirschman sono intese dal punto di vista di ciò che sarebbe ottimale per lo stato. Non c’è dubbio che i signori nell'Europa medievale credevano di soffrire di "uscite premature ed eccessive" a causa dei loro servi che se ne andavano verso la città in cerca di libertà.

Per tornare al nostro esempio precedente, non è così inverosimile come potrebbe sembrare supporre che ci saranno un certo numero di mini-stati che offriranno rifugio agli esiliati in fuga dagli Stati-Nazione morenti. Queste sovranità competeranno nei termini e nelle condizioni di esilio. Alcuni, forse sulla costa occidentale del Nord America, potrebbero benissimo soddisfare le persone che non fumano o sono intolleranti al fumo passivo. Ovviamente, tali regimi non sarebbero popolari tra i fumatori. Le regole che vietano il loro vizio sembreranno un’imposizione arbitraria a molti fumatori.

Nell'era industriale della politica di massa, tali divergenze di opinione venivano combattute in campagne politiche che alla fine hanno costretto l'uno o l'altro gruppo a rispettare i desideri dei più potenti. Ma non è affatto essenziale che le contese riguardo scelte mutualmente esclusive siano risolte in un modo che richieda la soppressione delle preferenze di un gran numero di persone.

Ad alcune persone piace mangiare il foie gras e ad altri gli hot dog, e altri ancora mangiano la cagliata di soia. Di solito non devono discutere sulle loro preferenze di gusto perché le loro scelte culinarie non sono legate tra loro. Nessuno obbliga tutti a consumare lo stesso pasto. Le condizioni megapolitiche, tuttavia, hanno costretto il consumo comune di molti tipi di beni collettivi, e persino privati, forniti dai governi nell'era industriale. Perché?

Perché c'erano grandi vantaggi economici da cogliere operando su grande scala. Era quindi poco pratico dividere le giurisdizioni in enclave dove ognuno poteva fare a modo suo, anche su tematiche importanti. L'approccio di esclusione della fornitura di beni pubblici argomentata da Adam Smith può essere molto più facilmente rispettato quando il numero delle giurisdizioni si moltiplica per dieci o addirittura per cento volte. Nell'Età dell'Informazione, un numero crescente di sovranità sarà rappresentato da piccole enclave piuttosto che da grandi imperi continentali. Alcune potrebbero essere gruppi di indiani nordamericani che rivendicheranno la giurisdizione fiscale sulle loro riserve tanto quanto ora rivendicano il diritto di gestire casinò per il gioco d’azzardo o di pescare sfidando le limitazioni.

Poiché la tecnologia dell'informazione elimina molti degli svantaggi della devoluzione delle aree commerciali, sarà pratico per le nuove sovranità operare maggiormente sul principio dei club o dei gruppi di affinità rispetto ai principi su cui si basavano gli Stati-Nazione. Così come non è fondamentale che ogni potenziale cliente condivida lo stesso gusto in fatto di abbigliamento, o gradire gli stessi programmi televisivi, sarà meno importante di quanto possa sembrare che tutti concordino sui punti di affinità che definiscono lo stile di governo delle sovranità frammentate.

Gusti ampiamente differenti si tradurranno in stili ampiamente diversi tra sovranità così come ci sono scelte sempre più ampie nello stile di abbigliamento o nelle trasmissioni in televisione. Alcuni micro-stati possono anche essere collegati come gruppi di hotel in franchising, od operare insieme per ottenere vantaggi nelle funzioni di polizia e altri servizi residuali di governo. Coloro a cui piacciono le strade pulite e si risentono nel trovare gomme da masticare sotto i tavoli troveranno Singapore attraente. I fan di Beavis e Butthead non lo faranno. Quelli a cui piace una selvaggia vita notturna preferiranno Macao o Panama, o qualche posto simile. Clienti a disagio con le usanze in una giurisdizione saranno accolti in altre. Mentre Salt Lake City potrebbe essere senza fumo, la nuova città-stato dell'Avana, forse ribattezzata Montecristo, sarà probabilmente avvolta in una nuvola di fumo di sigaro.

"Significa che tutti i monopoli, le gerarchie, le piramidi e le reti di potere della società industriale si dissolveranno davanti a questa costante pressione del distribuire intelligenza alle estremità di tutte le reti. Soprattutto, la legge di Moore, rovescerà la concentrazione, il conglomerato fisico chiave per il potere nell'America di oggi: la grande città, quel grande insieme di città industriali che ora vive sempre di corsa. Le grandi città sono un bagaglio residuo dell'era industriale.” -GEORGE GILDER

Un'ironia peculiare del riemergere di micro-sovranità o "città-stato" è che questo potrà coincidere con lo svuotamento di molte metropoli. Le grandi città erano in gran parte un artefatto dell'industrialismo occidentale. Sono nate con il sistema della fabbrica per catturare l’economia di scala nella produzione di prodotti attraverso l’elevato sfruttamento di risorse naturali. All'inizio del XIX secolo, città con più di 100.000 abitanti erano considerate enormi e al di fuori dell'Asia, dove le statistiche sulla popolazione erano dubbie, non c'erano città con più di un milione di persone. La più grande città degli Stati Uniti nel 1800 era Filadelfia, con una popolazione di 69.403 abitanti. New York ne aveva solo 60.489. Baltimora era la terza città più grande d'America con 26.114 abitanti. La maggior parte di quelle che sarebbero diventate le grandi città metropolitane d'Europa avevano popolazioni ridicole per gli standard del XX secolo. Londra, con una popolazione di 864.845 abitanti, era probabilmente la città più grande del mondo. Parigi, con 547.756, era l'unica altra città in Europa con più di mezzo milione di abitanti nel 1801. La popolazione di Lisbona era di 350.000 abitanti. Vienna aveva una popolazione di 252.000. Berlino aveva appena superato i 200.000 nel 1819. Madrid ospitava 156.670. La popolazione di Bruxelles nel 1802 era di 66.297 abitanti. Budapest aveva una popolazione di solo 61.000.

C'è un'ovvia tentazione di pensare che la crescita delle grandi città sia diretta funzione della crescita della popolazione. Ma non è necessariamente così. Ogni essere umano sulla Terra
potrebbe essere stipato in Texas, con ogni famiglia che vive nella propria casa unifamiliare con un cortile, e rimarrebbe ancora un po' di spazio libero. Come sosteneva Adna Weber nel classico studio “La Crescita delle Città nel XIX Secolo”, la sola crescita della popolazione non può spiegare perché le persone vivono in contesti urbani piuttosto che sparsi nelle campagne. Nel 1890, il Bengala aveva all'incirca la stessa densità di popolazione dell'Inghilterra. Eppure in Bengala la popolazione urbana era solo del 4.8%, mentre quella inglese era del 61.7%.

Storicamente, le città sono state isolate dalle campagne per tenere fuori predoni e poveri. La crescita dell'occupazione industriale nel XIX e XX secolo ha creato le grandi città. Ora la grande città è diventata molto vulnerabile al crollo sociale da quando l'industrialismo ha cominciato a svanire. L’esempio perfetto di questo sviluppo è Detroit, la principale città industriale della metà del XX secolo. Un tempo una grande frazione della produzione industriale mondiale passava per Detroit. Ora è un guscio svuotato, cavalcato dal crimine e dal disordine. In molti isolati del centro di Detroit, uno o più degli edifici abbandonati sono stati rasi al suolo o abbattuti, lasciando l'impressione che la città sia sopravvissuta a una serie di incursioni di bombardieri della II Guerra Mondiale. Detroit ricorda come molte città industriali non sono più vitali. Esse si sgretoleranno man mano che le informazioni e le idee diventeranno fattori più importanti nel fornire valore rispetto alla produzione di manufatti a partire da risorse naturali. In molti casi, la grande città è già diventata troppo grande per sostenere il proprio peso. Mantenere una metropoli in funzione richiede che un numero considerevole di sistemi di supporto collaborino efficacemente su larga scala.

L'affollamento di milioni di persone implica un enorme aumento della vulnerabilità alla criminalità, agli attacchi e ai crimini più disparati. Durante l'era industriale, il costo della polizia contro questi rischi è stato sovvenzionato dalle economie di produzione su larga scala. Nell'Età dell'Informazione solo le città che ripagano i costi di manutenzione offrendo un’alta qualità della vita rimarranno in piedi. Le persone, fisicamente lontane, non saranno più obbligate a sovvenzionarle. Un buon indicatore per la vitalità delle città è se coloro che vivono al centro della città sono più ricchi di quelli alla sua periferia. Buenos Aires, Londra e Parigi rimarranno luoghi invitanti in cui vivere e fare affari molto tempo dopo che l'ultimo buon ristorante sarà fallito a South Bend, Louisville e Filadelfia.

### _Stati regionali_

Alcune città-stato potrebbero rivelarsi semplici enclavi senza città annesse. Forse potrebbero essere meglio pensati come “stati-villaggio” o stati di campagna. Anche le dotazioni di risorse naturali saranno valutate in modi diversi. Quando puoi fare affari ovunque, puoi scegliere di fare affari in un posto bellissimo dove poter respirare profondamente senza inalare troppo inquinamento cancerogeno.

Le tecnologie di comunicazione che riducono al minimo le difficoltà linguistiche renderanno sempre più facile abitare quasi ovunque sia desiderabile. Regioni poco popolate con climi temperati, e una grande dotazione di terreno coltivabile pro capite, come la Nuova Zelanda e l'Argentina, godranno di un vantaggio competitivo perché godono di elevati standard di salute pubblica e sono produttori di alimenti a basso costo e risorse rinnovabili. Tali prodotti beneficeranno di un aumento della domanda pian piano che il tenore di vita aumenterà per miliardi di persone nell'Asia orientale e in America Latina.

### _il teorema dell'inequivalenza_

Molte delle ipotesi degli economisti sul comportamento sono radicate nella tirannia del luogo. Un esempio chiaro è il "Teorema dell’Equivalenza" di Ricardo, il quale suggerisce che i cittadini in un paese che registrasse enormi deficit adegueranno le loro aspettative in prospettiva di aliquote fiscali più elevate, necessarie in futuro per estinguere il debito. In questo senso esiste un’equivalenza tra il finanziamento della spesa attraverso la tassazione e attraverso il debito. Almeno allora, all'inizio del XIX secolo, quando scriveva Ricardo, era un’equivalenza. Nell'Età dell'Informazione, tuttavia, la persona razionale non risponderà alla prospettiva di un aumento delle tasse per finanziare i deficit con l’aumento del suo tasso di risparmio; trasferirà il suo domicilio, o farà viaggiare le sue transazioni altrove. Per lo stesso motivo per cui i produttori scandagliano i fornitori in ricerca dei costi più bassi, i cittadini saranno ancora più fortemente motivati a cercare alternative tra fornitori di protezione. I vantaggi del cambiare giurisdizione supereranno i vantaggi del cambiare fornitore. Il risultato da aspettarsi è che gli Individui Sovrani (e altre persone razionali) fuggiranno da giurisdizioni con grandi passività non ri-finanziabili.

Governi a buon mercato che hanno poche responsabilità e impongono bassi costi ai clienti saranno i domicili preferiti per la creazione di ricchezza nell'Età dell'Informazione. Ciò implica prospettive molto più allettanti per fare affari in aree dove l'indebitamento è basso e i governi sono già stati ristrutturati in passato, come Nuova Zelanda, Argentina, Cile, Perù, Singapore e altre parti dell'Asia e dell'America Latina. Queste aree saranno anche basi migliori per fare affari rispetto alle economie non riformate e ad alto costo del Nord America ed Europa occidentale.

### _L'erosione delle anomalie del prezzo locale_

I notevolmente ridotti costi di informazione cancelleranno la maggior parte dei vantaggi dei listini prezzi territoriali. Non solo gli acquirenti saranno in grado di scansionare un numero immenso di punti vendita alla ricerca dei prezzi più bassi sui beni commerciabili; potranno anche utilizzare servizi remoti per fare acquisti oltre i confini giurisdizionali. Ciò consentirà alle persone di confrontare molto più facilmente caratteristiche di prodotti difficili da analizzare come, ad esempio, le assicurazioni. Le persone aggireranno le restrizioni commerciali imposte dalle procedure di licenza locali e di conseguenza, è probabile che i margini di profitto scenderanno in qualsiasi campo in cui le anomalie dei prezzi locali possono essere erose da informazioni aggiuntive e dalla concorrenza.

## Nuovi imperativi organizzativi

La cyber-economy differirà in modo significativo dall'economia industriale nel modo in cui i suoi partecipanti interagiscono tra loro. La tecnologia dell'informazione dissiperà molti dei vantaggi competitivi di lungo termine delle aziende che originano da costi transazionali e informativi elevati. L'Età dell'Informazione sarà l'età della "società virtuale". Molti analisti più informati di noi sulla tecnologia dell'informazione non sono assolutamente riusciti a vedere quanto essa sia destinata a trasformare la logica dell'organizzazione economica. Non solo la nuova tecnologia trascende i confini e le barriere; rivoluziona anche i costi informatici interni alle aziende. Anche le poche imprese che non saranno interessate da un’esposizione maggiore alla concorrenza transfrontaliera, saranno comunque esposte a nuovi imperativi organizzativi grazie al miglioramento dell'informazione e della comunicazione. La rapida caduta dei costi informativi e transazionali ridurrà decisamente le economie di scala, annullando molti degli incentivi che hanno dato vita a imprese longeve e occupazione a tempo indeterminato durante il periodo industriale.

### _Perchè le imprese?_

Gli economisti classici come Adam Smith rimasero quasi in silenzio sulla questione della dimensione dell’impresa. Non hanno affrontato ciò che influenza la dimensione ottimale delle imprese, perché le imprese prendono la forma che hanno, o anche perché le aziende esistono. Perché gli imprenditori assumono dipendenti, piuttosto che allocare ogni compito che deve essere svolto ad una pletora di appaltatori indipendenti nel mercato delle aste? L'economista vincitore del premio Nobel Ronald Coase ha contribuito a lanciare l’economia verso una nuova direzione ponendo alcune di queste importanti domande. Le risposte hanno contribuito a inquadrare le conseguenze rivoluzionarie della tecnologia dell'informazione nella struttura delle imprese. Coase ha sostenuto che le imprese erano un modo efficiente per superare deficit informativi e alti costi di transazione.

### _Costi informativi e transazionali_

Per capire perché, considera gli ostacoli che avresti dovuto affrontare nel tentativo di operare in una catena di montaggio dell'era industriale senza l'azienda a coordinare le attività. In linea di principio, un'automobile avrebbe potuto essere prodotta senza che la produzione fosse centralizzata sotto il controllo di una sola impresa. L'economista Oliver Williamson, insieme a Coase, è un altro pioniere nello sviluppo della teoria dell'impresa. Williamson ha definito sei diversi metodi di funzionamento e controllo. Tra questi c'è la "modalità imprenditoriale", in “cui ciascuna postazione di lavoro è posseduta e gestita da uno specialista.” Un altro è quello che Williamson chiama le "postazioni di lavoro federate" in cui "un prodotto intermedio viene trasferito attraverso diverse fasi da ciascun lavoratore." Non c'è alcuna ragione fisica per spiegare perché le migliaia di dipendenti non avrebbero potuto essere sostituite da un branco di appaltatori indipendenti, ognuno dei quali affittava uno spazio sul pavimento della fabbrica, facendo offerte per le parti e offrendo di assemblare l'asse o saldare il parafango sul telaio. Eppure cercheresti invano un esempio di fabbrica di automobili di epoca industriale organizzata e gestita da imprenditori indipendenti.

### _Problemi di coordinamento_

Gestire un impianto industriale senza il beneficio del coordinamento attraverso una singola impresa avrebbe dissipato la maggior parte dei profitti realizzabili operando su larga scala. Enormi problemi di transazione nel coordinare una vasta e intrecciata combinazione di aziende di piccole dimensioni avrebbero effettivamente de-automatizzato la catena di montaggio. Per lavorare, tale sistema avrebbe reso necessaria una negoziazione continua tra i singoli contraenti. Invece di concentrarsi sulla produzione, la moltitudine di appaltatori o imprenditori avrebbe dedicato tempo e attenzione alla fissazione dei prezzi dei componenti e all'elaborazione dei termini delle proprie interazioni in continua evoluzione. Semplicemente monitorare la produzione sarebbe stato un problema difficile.

### _L'autorità di agire_

Con un tale insieme di organizzazioni indipendenti che lottano per assemblare un'auto, la creazione e la re-ingegnerizzazione dei modelli sarebbe stata un incubo. Basti solo immaginare la difficoltà che avrebbe dovuto affrontare il designer nel tentativo di convincere le centinaia di appaltatori indipendenti circa modifiche necessarie per introdurre un nuovo modello. In pratica, sarebbe stato necessario un consenso quasi unanime. Chiunque resistesse o si opponesse a qualsiasi cambiamento nelle specifiche del prodotto avrebbe potuto effettivamente distruggere il miglioramento del modello o aumentarne il costo di produzione.

### _Negoziazione non necessaria_

Una catena di montaggio affittata (o posseduta separatamente) da appaltatori indipendenti sarebbe stata soggetta a numerose vulnerabilità evitabili operando all'interno di un'unica azienda. La morte, la malattia o il fallimento finanziario dei singoli appaltatori sarebbero stati un evento cataclismatico troppo comune in operazioni che richiedono la collaborazione di migliaia di persone per realizzare un unico prodotto sotto lo stesso tetto. Il mercato delle aste sarebbe stato certamente in grado di sostituire questi appaltatori ma la successione avrebbe richiesto un nuovo negoziato, come l'acquisizione del precedente operatore da parte del suo sostituto. Avrebbe anche richiesto un contratto d'affitto dello spazio nella fabbrica e, magari, un nuovo contratto d'affitto della saldatrice o della pressa utilizzata per produrre i fanali della auto. Tutto questo sarebbe stato complicato.

### _Le trappole degli incentivi_

Un'altra difficoltà cruciale con una catena di montaggio di imprenditori indipendenti sotto le condizioni dell'Età Industriale era quella che i requisiti patrimoniali per l’appaltatore individuale sarebbero stati notevolmente diversi. Uno stampo in plastica necessario per produrre l’interruttore del cruscotto, ad esempio, poteva essere relativamente economico, mentre l'attrezzatura necessaria per fondere un blocco motore o stampare la lamiera su un parafango poteva costare milioni. L'elevato utilizzo di risorse e la natura sequenziale della produzione nella catena di montaggio ha reso inevitabili i problemi derivanti da elevati costi di capitale, per le ragioni analizzate nell’ultimo capitolo. Gli appaltatori con compiti ad alto rischio di capitale sarebbero stati essenzialmente dipendenti dalla collaborazione di altri per ammortizzare i propri investimenti. Le capacità degli appaltatori con requisiti patrimoniali più elevati per raccogliere fondi e operare con profitto sarebbero dipese dalla garanzia della collaborazione di molti altri partecipanti al processo, i cui costi di capitale erano di gran lunga inferiori. In molti casi, non l'avrebbero avuta vinta.

Ci sarebbe stato un notevole incentivo per i piccoli a sfruttare i grandi. Coloro che necessitavano di meno soldi per svolgere la loro particolare funzione sulla catena di montaggio avrebbero guadagnato se non avessero cooperato nei momenti cruciali. Come i lavoratori in sciopero, loro avrebbe potuto chiudere la catena di montaggio per un motivo o per un altro, imponendo pochi costi su sé stessi, ma molti danni a quelli con maggiori investimenti di capitale. Il processo produttivo sarebbe stato soggetto a giochi di ruolo continui, con appaltatori su piccola scala che riuscivano a tenere sotto scacco quelli con costi di capitale più elevati attraverso la loro capacità di interrompere la produzione. La manovra degli appaltatori più piccoli per estorcere pagamenti collaterali ai grandi avrebbe ridotto l'efficienza del sistema.

### _La soluzione dell'impresa_

Insomma, molta dell'energia immessa per il funzionamento di una catena di montaggio su larga scala sarebbe stata dissipata se la produzione fosse stata divisa tra moltitudini di singoli appaltatori. Un’unica grande azienda era un modo efficace per superare questi inconvenienti, nonostante le sue altre limitazioni. I grandi affari dipendevano dai burocrati. Ma in una certa misura la burocrazia e la gerarchia erano esattamente ciò che era richiesto durante l'Età Industriale. I team amministrativi e gestionali controllavano e coordinavano la produzione, con numerosi manager di mezzo che passavano ordini lungo la catena gerarchica a sostegno della catena di comando. La burocrazia aziendale forniva anche contabilità e controlli contabili, e riduceva al minimo il principale problema delle aziende, cioè quello per cui i dipendenti non agiscono nel migliore interesse dell'azienda che li impiega. Per ottenere una contabilità dettagliata nelle condizioni dell'Età Industriale era richiesto il lavoro di molte persone. Avere un tale burocrazia amministrativa era costoso. Doveva essere pagata sia che la produzione fosse attiva sia che andasse a rilento. Poiché tali amministratori possedevano conoscenze cruciali necessarie per far funzionare gli affari, di solito venivano pagati più di quello che le loro capacità avrebbero permesso di fruttare loro nel libero mercato ad offerte.

### _"Debolezza organizzativa"_

Il gran numero di manager e amministratori professionisti portava lo svantaggio di tendere a "catturare" l'azienda e gestirla nel proprio interesse piuttosto che in quello degli azionisti. Non era raro, nell'era industriale, ad esempio, trovare aziende che spendevano generosamente in arredi per ufficio, iscrizioni a club e altri vantaggi che potevano essere goduti dal management ma che non generavano un ritorno diretto per gli investitori. Nelle aziende più strutturate, era impossibile monitorare facilmente dall'esterno quali spese generali erano essenziali e quali erano benefit per i manager. Era anche difficile prevenire che i piccoli manager si nascondessero senza lavorare. Il fatto che fosse tecnologicamente difficile monitorare le prestazioni ha reso necessario un grande apparato burocratico, e allo stesso tempo rendeva difficile controllare i controllori.

Tutte queste condizioni contribuirono a ciò che divenne noto come "debolezza organizzativa", termine coniato nel 1963 da Richard Cyert e James March in “A Behavioral Theory of the Firm”. Un attento esame ha suggerito che numerose imprese reali sotto-performavano sostanzialmente rispetto al loro potenziale.

	"Che tu produca risultati o meno, la paga è la stessa.
	"Che tu lavori sodo o meno, la paga è la stessa.
	"Che ti importi o no, la paga è la stessa." CHRIS DRAY

### _"Quello non è il mio lavoro"_

In quanto entità che aspira a resistere nel tempo, la grande impresa industriale ha l'inconveniente, che abbiamo già esplorato, di essere esposta ad attacchi da parte dei sindacati e condivide alcuni tratti nefasti della burocrazia che vediamo negli uffici governativi. Gli ordini arrivavano dall'alto. I compiti erano stereotipati e compartimentati e spesso rigidamente definiti. Emersero suddivisioni e categorizzazioni del lavoro, simili a quelle imposte dai cartelli che regolano le professioni erudite. Aspettarsi che un contabile cambiasse una lampadina bruciata di una lampada sulla sua scrivania sembrava strano a molti durante l'Età Industriale, così come sarebbe strano chiamare un avvocato per aiutarti a curare l’influenza. Per i dipendenti non era previsto, né in molti casi nemmeno permesso, di attraversare i confini compartimentati tra funzioni rigidamente definite.

"Questo non è il mio lavoro" era uno slogan ampiamente utilizzato, che sottolineava la "capacità organizzativa" dell'Età Industriale. Il lavoro di ognuno era definito con precisione in termini di compiti ripetitivi che non dovevano essere violati, qualunque cosa accadesse, nemmeno per migliorare la produttività. Ogni dipendente della burocrazia aziendale è stato assunto in conseguenza di "titoli" ritenuti idonei a prevedere le prestazioni nella sua specifica funzione. Con poche eccezioni, tutti venivano pagati in base a una classificazione professionale, con una retribuzione più o meno uniforme in tutta l'organizzazione. Poiché le specifiche prestazioni nelle gerarchie amministrative delle grandi imprese non potevano essere misurate, come nella burocrazia statale, il lavoro procedeva con estrema calma. Quindi, benché l'azienda sia stata la forma organizzativa in grado di catturare le potenzialità dell'economia di scala, lo ha fatto prestando il fianco a numerose, altre, inefficienze.

	"In una economia di mercato, non fai qualcosa perché qualcuno te lo dice o perché è elencato a pagina trenta del piano strategico. Un mercato non ha confini lavorativi... Non ci sono ordini, nessuna traduzione di segnali dall’alto verso il basso, nessuno che smista il lavoro in pacchetti. In un mercato si hanno clienti, e il rapporto tra un fornitore e un cliente è fondamentalmente non organizzativo, perché è tra due entità indipendenti." WILLIAM BRIDGES

### _Nuovi imperativi_

Le nuove condizioni megapolitiche dell'Età dell'Informazione muteranno in modo significativo la logica dell'organizzazione aziendale. Questo è ovvio. Ammesso e non concesso che la tecnologia informatica non produca nulla di più, in ogni caso riduce drasticamente i costi di elaborazione, computazionali e di analisi dell’informazione. Un effetto di tale tecnologia è quello di ridurre la necessità di assumere un grande numero di amministratori intermedi per monitorare i processi produttivi. Anzi, le macchine automatizzate, rese possibili dalla potenza di calcolo avanzata, in molti casi stanno sostituendo i lavoratori pagati a ore e laddove il processo produttivo continua ad essere presidiato, il processo di controllo e coordinamento è stato ampiamente automatizzato. L’attrezzatura dotata di microprocessori può monitorare l'avanzamento della catena di montaggio in modo molto più efficace di quanto potrebbero mai fare i manager. Non solo la nuova attrezzatura può misurare la velocità e la precisione con cui le persone lavorano, può anche compilare automaticamente i conti e riordinare i componenti nel momento in cui vengono estratti dall'inventario. Le più piccole aziende ora possono permettersi programmi di controllo finanziario che monitorano le loro finanze con maggiore velocità e sofisticazione, a livelli che neanche le più grandi aziende avrebbero potuto raggiungere, attraverso le loro gerarchie produttive, qualche decennio fa.

Il fatto che la tecnologia dell’informazione consenta un output distribuito e non sequenziale di prodotti con un basso utilizzo di risorse naturali riduce drasticamente la vulnerabilità agli scioperi e all’estorsione, come abbiamo già detto. Tuttavia, queste non sono le uniche caratteristiche dell'informatica che rendono sempre più attrattivo l'affidamento ad essa di funzioni precedentemente svolte dai dipendenti. I costi di capitale sono inferiori. I cicli del prodotto sono più brevi. Gli stessi imprenditori indipendenti, comprese le ditte individuali, hanno reti informatiche molto più sofisticate a loro disposizione. Presto potranno fare affidamento su una serie di servitori digitali per svolgere un'ampia varietà di funzioni d'ufficio, dalla risposta al telefono ai servizi di segreteria. I servitori digitali saranno segretari, agenti pubblicitari, agenti di viaggio, cassieri di banca e burocrati.

### _La scomparsa dei buoni lavori_

In misura crescente, individui in grado di creare un significativo valore economico saranno in grado di trattenere per sé stessi la maggior parte del valore che creano. Il personale di supporto che in precedenza assorbiva gran parte delle entrate generate dai principali creatori di reddito in un'azienda sarà sostituito da agenti automatizzati e a basso costo e da sistemi informatici. Ciò implica che un'azienda sarà in grado di assicurarsi la massima qualità del servizio appaltandolo, piuttosto che mantenendo la funzione all'interno dell'attività, dove sarà relativamente più difficile premiare le persone per aver eseguito bene un compito. Una società virtuale eliminerà la maggior parte della "debolezza organizzativa" eliminando direttamente l'organizzazione.

I "buoni lavori" saranno un ricordo del passato. Un "buon lavoro", come l'economista di Princeton Orly Ashenfelter disse, “è un lavoro che paga più di quanto vali". Nell'Età Industriale, esistevano molti "buoni posti di lavoro" a causa degli elevati costi di informazione e transazione. Le aziende si ingrandivano e interiorizzavano una gamma più ampia di funzioni perché questo permetteva loro di aumentare la propria scala economica. Il gonfiarsi delle aziende è stato anche sovvenzionato dalle leggi fiscali. Le alte tasse che predominano nelle ultime fasi dell'era industriale aumentano artificialmente i vantaggi di costituire un'azienda longeva e di assumere dipendenti a tempo indeterminato. Nella maggior parte delle nazioni, leggi e regolamenti fiscali hanno notevolmente aumentato i costi di formazione e scioglimento di imprese a progetto. Hanno anche avuto la tendenza a costringere gli imprenditori ad assumere liberi professionisti come dipendenti. Gli interventi legali hanno ulteriormente e temporaneamente gonfiato l'offerta di "buoni posti di lavoro" rendendo costoso e difficile licenziare un dipendente, per quanto poco possa contribuire alla produttività dell'azienda.

Inevitabilmente e logicamente, il carattere dell'organizzazione aziendale nell'era industriale ha assicurato che le persone più altamente qualificate e di talento, che hanno creato una quota sproporzionata del valore aggiunto in un'organizzazione, venissero pagate proporzionalmente meno del valore del loro contributo. Questo cambierà nell'Età dell'Informazione.

La rivoluzione dei microprocessori sta aumentando notevolmente la disponibilità di informazioni e riducendo i costi di transazione. Questo sta facendo regredire l'azienda di grandi dimensioni. Invece della burocrazia permanente, le attività saranno organizzate intorno ai progetti, più o meno come le compagnie cinematografiche operano già. La maggior parte delle funzioni precedentemente "interne" all'azienda saranno affidate a terze parti indipendenti. I dipendenti dell'era industriale che avevano "buoni lavori" ma che contribuivano poco e facevano affidamento sui compagni di lavoro per "coprirli" presto si ritroveranno a distribuire curricula in giro per le strade. E così faranno molti dipendenti fedeli e diligenti. Il termine "buoni lavori" sarà un anacronismo perché i lavori di quel tipo, in generale, saranno anacronistici.

Nel caso estremo delle grandi aziende giapponesi, i dipendenti avrebbero avuto un lavoro garantito per la vita. Anche laddove non avevano compiti produttivi da svolgere, sarebbero stati mantenuti, a volte semplicemente presentandosi per sedersi a "una scrivania spoglia nell'angolo di una fabbrica". Ora, anche in Giappone, la forza lavoro estremamente rigonfia dei colletti bianchi viene ridimensionata. Il titolo di una storia nell'International Herald-Tribune ha svelato la favola: "Andarsene è un dolore così aspro: La Cultura Giapponese del Lavoro Per la Vita Finisce Dolorosamente." Nel periodo postindustriale, i lavori saranno compiti che svolgi, non qualcosa che "possiedi". Prima dell'era industriale, il lavoro a tempo indeterminato era quasi sconosciuto. Come disse William Bridges, "Prima del 1800, e per molto tempo ancora, in molti casi, il lavoro si riferiva sempre a qualche compito o impresa particolare, mai a un ruolo o a una posizione in un'organizzazione. ... Tra il 1700 e il 1890, nell'Oxford English Dictionary si trovano molti usi di termini come lavoro-cocchiere, lavoro-dottore e lavoro-giardiniere, tutti riferiti a persone assunti una tantum. Jobwork (altro termine frequente) era un lavoro occasionale, non un’occupazione regolare."

Nell'Età dell'Informazione, la maggior parte dei compiti che in precedenza erano assorbiti all'interno delle aziende come espediente per ridurre i costi delle informazioni e delle transazioni faranno ritorno al mercato libero. Il controllo dell'inventario "sul momento" e l'affidamento esterno dei compiti sono ormai entrambe pratiche diffuse a causa della tecnologia dell'informazione. Sono passi verso la morte del lavoro. Le grandi aziende come AT&T hanno già eliminato tutte le categorie di lavoro a tempo indeterminato. Le posizioni in quella grande azienda ora sono contingentate. Nelle parole di Bridges, "L'occupazione sta diventando di nuovo temporanea e situazionale, e la categorizzazione sta perdendo i proprio confini." Nella nuova cyber-economy, gli "appaltatori indipendenti" useranno chiamate intercontinentali per collaborare nell’equivalente informatico della catena di montaggio.

### _Hollywood prende il sopravvento_

Il modello di organizzazione aziendale della nuova economia dell'informazione può essere equiparato a quello di una società di produzione cinematografica. Tali imprese possono essere molto sofisticate, con budget di centinaia di milioni di dollari ma benché siano spesso operazioni di grandi dimensioni, sono anche di natura temporanea. Potrebbe crearsi una compagnia cinematografica che produce un film del costo di 100 milioni di dollari per un anno per poi sciogliersi. Dal momento che le persone che lavorano alla produzione sono di talento, non si aspettano che trovare lavoro in quel progetto equivalga ad avere un "lavoro fisso". Quando il progetto è finito, i tecnici delle luci, i cameramen, gli ingegneri del suono e gli specialisti del guardaroba si separeranno. Potrebbero riunirsi in un altro progetto, oppure no.

Man mano che diminuiscono le economie di scala e contemporaneamente diminuiscono i requisiti patrimoniali per molti tipi di attività ad alta intensità di informazioni, ci sarà un forte incentivo per le imprese a sciogliersi. Le operazioni commerciali saranno più ad hoc e temporanee. Le imprese tenderanno ad essere di più breve durata. Le corporazioni virtuali che riuniscono talenti per scopi specifici saranno più efficienti delle aziende di lunga data. Man mano che la crittografia si diffonde e la tassazione del capitale viene abbattuta dalla concorrenza, scompariranno le economie di scala artificiali che sostengono l'esistenza delle imprese "stabili". Questo accadrà, sia che le tasse vengano ridotte rapidamente sia che vengano ridotte lentamente. Se sarà rapidamente, i costi artificiali del funzionamento su base progettuale scompariranno più velocemente. Se sarà lentamente, l'onere principale di pagare in modo anacronistico tasse elevate ricadrà sulle imprese esistenti, mentre le nuove imprese opereranno come corporazioni virtuali, riuscendo così a sfuggire meglio ai costosi fardelli imposti dallo Stato-Nazione morente.

Mentre abilità e talenti speciali saranno più importanti che mai nell’economia dell'informazione, la maggior parte dei confini artificiali tra le professioni sparirà. Le tecnologie avanzate di archiviazione e recupero delle informazioni renderanno i segreti commerciali e le informazioni specializzate di professioni come avvocatura, medicina e contabilità disponibili per chiunque. Il valore economico della memorizzazione come abilità diminuirà, mentre aumenterà l'importanza della sintesi e dell'applicazione creativa delle informazioni.

Le piene implicazioni di questo cambiamento saranno ritardate da una regolamentazione antiquata. Ma nel lungo periodo, il potere dei governi di regolamentare la cyber-economy si indebolirà fino al punto di svanire. Qualsiasi regolamentazione artificiale dei monopoli professionali che aumenterà i costi senza apportare benefici apprezzati dal mercato, alla fine sarà spazzata via.

Ci sono altre implicazioni del passaggio a un'economia dell'informazione:

- Le regolamentazioni locali che impongono costi più elevati saranno trasformate per adattarsi al mercato.
- Ci sarà una concorrenza intensificata tra le giurisdizioni per domiciliare attività ad alto valore aggiunto che in linea di principio potrebbero essere localizzate ovunque. Nessun luogo di sosta è necessariamente più valido del successivo.
- Le relazioni d'affari graviteranno verso la dipendenza da "circoli di fiducia". Per via della crittografia, che offre agli individui la possibilità di rubare senza essere scoperti, l'onestà sarà una caratteristica più che apprezzata dai soci in affari.
- I regimi di brevetti e diritti d'autore cambieranno, grazie alla facilità di accesso ad alcune informazioni.
- La protezione diventerà sempre più tecnologica piuttosto che giuridica. Le classi saranno divise da muri. Il passaggio alle gated community è tutt'altro che inevitabile. Murare i piantagrane è un modo efficace e tradizionale di minimizzare la violenza criminale in tempi di autorità centrale debole.
- Le merci sfuse saranno pesantemente tassate e spedite localmente, come nel Medioevo, mentre i beni di lusso saranno poco tassati e spediti a grande distanza.
- Le funzioni di polizia saranno sempre più assunte da guardie private collegate ad associazioni mercantili.
- Potrebbe esserci un vantaggio transitorio per le imprese private rispetto a quelle quotate in borsa perché le imprese private godranno di un maggiore margine di manovra per sfuggire ai costi imposti dai governi.
- L'occupazione a vita scomparirà man mano che i "lavori" diventeranno sempre più compiti o "pezzi di lavoro" piuttosto che posizioni all'interno di un'organizzazione.
- Il controllo sulle risorse economiche si sposterà dallo Stato alle persone di abilità e intelligenza superiori, poiché diventa sempre più facile creare ricchezza aggiungendo la propria conoscenza ai prodotti.
- Molti membri delle professioni di studio (teologia, legge e medicina) saranno rimpiazzati da sistemi interattivi di recupero di informazioni.
- All’aumentare delle disuguaglianze di reddito all'interno delle giurisdizioni si svilupperanno nuove strategie di sopravvivenza per le persone di intelligenza inferiore, ponendo maggiore attenzione allo sviluppo di abilità da tempo libero, abilità sportive, e criminali, così come nei servizi richiesti dal numero crescente di Individui Sovrani.

I sistemi politici che si sono sviluppati in un momento in cui c'era un crescente ricorso alla violenza subiranno aggiustamenti bruschi. Ora che l’efficienza sta diventando sempre più importante rispetto alla magnitudo della potenza controllata da un sistema, le sovranità piccole ed efficienti, che producono maggiore protezione per i propri clienti a costi inferiori, saranno sempre più avvantaggiate.

Come nel periodo medievale, ci sono ancora una volta crescenti diseconomie di scala nell'organizzazione della violenza. Ciò si riflette già nel crescente numero di entità sovrane dalla caduta del comunismo. Ci aspettiamo che il numero di sovranità nel mondo si moltiplicherà rapidamente quando la logica dell'Età dell'Informazione verrà sublimata dall’esperienza.

Il potere sarà nuovamente esercitato su piccola scala. Le enclave e le province potrebbero persino scoprire di avere vantaggi sostanziali rispetto alle nazioni che si estendono su continenti, offrendo condizioni competitive ai propri "clienti" per i servizi di sovranità. Questo sarà molto diverso dal periodo moderno in rapida estinzione, in cui nessuna entità potrebbe sopravvivere a meno che non potesse avere a disposizione una forza militare sufficiente a controllare un governo. In passato, quando vi erano diseconomie di scala nell'esercizio del potere, coloro che beneficiavano maggiormente della protezione, come i ricchi mercanti nelle città-stato del tardo medioevo, controllavano il governo. A nostro avviso, puoi cercare di nuovo qualcosa di simile. L'abbassamento dei rischi legati ad azioni predatorie, e una più efficiente disposizione delle risorse, dovrebbero tradursi in rapida crescita nelle aree in cui i clienti esercitano il controllo sulle sovranità locali.

Come esploreremo in seguito, se questi sviluppi possono (o devono) procedere a discapito dell'opposizione di legioni di perdenti ed esclusi, sarà tra le controversie più importanti dell'Età dell'Informazione.

