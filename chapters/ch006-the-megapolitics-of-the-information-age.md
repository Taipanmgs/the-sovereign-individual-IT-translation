# Le condizioni megapolitiche dell'età dell'informazione
Il trionfo dell’efficienza sulla potenza

“...è l'informazione digitalizzata, non la manodopera o la produzione di massa che guida l'economia americana e che vincerà le guerre in un mondo iperconnesso da cinquecento canali TV. Le informazioni digitali esistono nel cyber-spazio, la nuova dimensione creata dalla riproduzione infinita di network di computer, satelliti, modem, database e internet pubblico.” NEIL MUNRO.

Il 30 dicembre 1936, i lavoratori del comparto automobilistico che chiedevano una paga maggiore requisirono con la forza due dei maggiori impianti della General Motors a Flint, Michigan. Fermarono le macchine, spensero le catene di montaggio, e se ne andarono a casa. I lavoratori si sedettero ad un tavolo di confronto con gli industriali che durò settimane. Fu un dramma punteggiato da episodi di violenza e di alleanze ondivaghe tra la polizia, la milizia del Michigan, e figure politiche di ogni livello. Vedendo pochi progressi riguardo le richieste, il sindacato colpì ancora il 1° febbraio 1937. Gli attivisti del sindacato presero con la forza la fabbrica di Chevrolet della General Motors di Flint. Grazie all'occupazione e alla chiusura delle maggiori fabbriche della General Motors, i lavoratori paralizzarono la capacità produttiva della compagnia. Nei dieci giorni successivi la requisizione del terzo impianto, la General Motors produsse solo 153 automobili su tutto il territorio americano.

Abbiamo riportato alla luce questa notizia di sessant'anni fa per mettere in una prospettiva più chiara la rivoluzione megapolitica che sta avvenendo. Lo sciopero generale alla General Motors ebbe luogo quando alcuni dei nostri lettori erano già nati. Noi crediamo che questo tipo di scioperi si riveleranno anacronistici e folli nell'Era dell'Informazione, tanto quanto degli schiavi che attraversassero il deserto con immensi massi per costruire un monumento funerario per il faraone. I sindacati, e le loro tattiche intimidatorie, erano diventati così comuni nel periodo industriale da divenire una parte ovvia della vita sociale ma essi dipendevano da condizioni megapolitiche che stanno scomparendo. Non ci saranno Chevrolet o Unioni dei Lavoratori dell'Automobile per fare scioperi sull'autostrada dell'Informazione.

Le fortune dei governi seguiranno quelle delle loro controparti, i sindacati, verso il declino. La coercizione istituzionalizzata del tipo che giocò un ruolo cruciale nel XX Secolo non sarà più possibile. La tecnologia sta tracciando un cambiamento enorme nella logica dell'estorsione e della protezione.

“Non ci sarà proprietà, nessun dominio, nessuna distinzione tra mio e tuo; ma ci sarò solo quello che ogni uomo può ottenere e solo per il tempo entro il quale potrà tenerlo” THOMAS HOBBES

### _Estorsione e protezione_

Nel corso della storia, la violenza è sempre stata una spada puntata al cuore dell'economia. Come Thomas Schelling ha saggiamente detto “Il potere di colpire, di distruggere cose che qualcuno tesaurizza, per infliggere dolore e costernazione, è una sorta di potere di contrattazione, non semplice da usare ma usato di sovente. Nel mondo sommerso è la base per ricatti, estorsioni e rapimenti, nel mondo del commercio è la base per boicottaggi, scioperi e serrate...È spesso la base per la disciplina, civile o militare; e le religioni stesse lo usano per imporre obbedienza.”

La capacità di un governo di tassare dipende dalla vulnerabilità a requisizioni e ricatti a danno dei privati. Anche se tendiamo a non vederla in questi termini, la proporzione di beni che sono controllati e spesi grazie alla coercizione, attraverso il crimine e lo Stato, fornisce un'approssimativa misura del bilancio megapolitico tra estorsione e protezione. Se la tecnologia rende difficile la protezione dei beni, il crimine tende ad espandersi, e di pari passo l'attività sindacale. In queste circostanze la protezione statale necessiterebbe di un premium, le tasse sarebbero quindi molto alte.

Dove le tasse sono più basse, e le paghe sul posto di lavoro sono determinate dalle forze di mercato più che dall'intervento o dalla coercizione politica, la tecnologia ha fatto pendere la bilancia verso la protezione. Lo sbilanciamento tecnologico tra protezione ed estorsione ha raggiunto punte estreme verso la fine degli anni '50 del XX Secolo.

In alcune avanzate società occidentali, più della maggior parte delle risorse sono state requisite dai governi. I redditi di gran parte della popolazione sono stati fissati per decreto o determinati sotto l'influenza della coercizione, come scioperi o altre forme di minacce. Lo Stato assistenziale e il sindacato sono entrambi artefatti tecnologici che condividono il bottino del trionfo della potenza sull'efficienza tipico del XX Secolo. Non sarebbero potuti esistere senza la tecnologia, civile e militare, che crebbe col il progredire del ricorso alla violenza nell'Età Industriale.

La capacità di creare beni è sempre stata soggetta alla vulnerabilità all'estorsione. Più beni sono creati o posseduti, più si paga, in un modo o nell'altro. Sia che tu paghi chiunque abbia raggiunto un livello tale di forza da poter usare la violenza per estorcetelo sia che tu paghi una forza militare in grado di sconfiggere ogni tentativo di estorsione condotto con la forza bruta.

“La violenza non sarà più udita in questa terra, né devastazione né distruzione entro i suoi confini”
ISAIAH 60:1
	
### _La matematica della protezione_

Ora la spada della violenza potrebbe venire smussata. La tecnologia informatica promette di alterare di molto il rapporto tra protezione ed estorsione, rendendo la protezione dei beni più facile e l'estorsione più difficile. La tecnologia informatica dell'Età dell'Informazione rende possibile creare beni che sono al di fuori della portata di molte forme di coercizione. Questa nuova asimmetria tra protezione ed estorsione si basa su una fondamentale realtà matematica: è più semplice moltiplicare che dividere. Per quanto basico sia questo assioma, le sue conseguenze di vasta portata sono state comprese solo dopo l'avvento dei microprocessori. I computer ad alta velocità hanno consentito di fare, solo nell'ultimo decennio, molti miliardi in più di calcoli rispetto a tutto il resto della storia dell'uomo.

Questo balzo computazionale ci ha permesso per la prima volta di capire alcune delle universali caratteristiche della complessità. Ciò che i computer ci insegnano è che sistemi complessi possono essere costruiti e capiti solo partendo dal basso. Moltiplicare i numeri primi è semplice ma dividere la complessità, cercando di scomporre il prodotto di grandi numeri primi, è quasi impossibile. Kevin Kelly, editore di Wired, la mette in questo modo “Moltiplicare molti numeri primi è semplice, ogni bambino delle elementari lo può fare. Ma il più potente computer al mondo non riuscirebbe a scomporre un prodotto nei suoi numeri primi”

### _La logica dei sistemi complessi_

La Cyber-economy sarà inevitabilmente formata su questa profonda verità matematica ed essa è già ampiamente utilizzata negli algoritmi di cifratura. Come esploreremo meglio in questo capitolo, questi algoritmi permetteranno la creazione di un nuovo reame protetto, il cyber-commercio, nel quale il livello di violenza sarà ridotto all'osso. La bilancia tra protezione ed estorsione penderà clamorosamente nella direzione della protezione. Questo faciliterà l'emergere di un'economia che dipenderà molto di più su meccanismi adattivi spontanei e molto meno su processi decisionali consapevoli e allocazione delle risorse attraverso la burocrazia. Il nuovo sistema, dove la predominanza della protezione sarà netta grazie alla tecnologia, sarà molto diverso dal sistema precedente dove, invece, dominò la coercizione.

### _I sistemi di controllo e comando sono primitivi_

Scrivemmo in The Great Reckoning che il computer ci stava permettendo di vedere la complessità insita in un gran numero di sistemi. Non solo l'avanzata capacità di calcolo ci ha permesso di capire meglio alcune dinamiche dei sistemi complessi, ma ci ha anche dato la possibilità di usare questa complessità per scopi produttivi. In un certo senso, non è una scelta, ma è inevitabile che, se l'economia deve procedere, lo deve fare lontana dall'inflessibile controllo centrale. Un sistema così, che si basa principalmente su relazioni lineari, è fondamentalmente primitivo. L'appropriazione di risorse da parte del governo, che preleva risorse da un sistema avanzato e complesso per immetterle e utilizzarle in un sistema primitivo e poco efficiente. È un processo del tutto simile all'asimmetria matematica che impedisce di dividere un prodotto di grandi numeri primi.

Dividersi il bottino non può che essere una cosa primitiva. Guarda il capitolo 8 di The Great Reckoning “Aspettative lineari in un mondo non lineare: Come il telescopio ci ha portato alla computazione; come il computer può aiutarci a vedere” Tutto diventa più complesso; ovunque guardi nell'universo, vedi sistemi raggiungere una maggior complessità man mano che evolvono. Questo è vero in astrofisica come è vero in una pozzanghera. Sistemi avanzati di ogni sorta sono complessi sistemi adattivi senza un'autorità a dirigerli. Ogni sistema complesso, in natura, del quale l'economia di mercato è la più evidente manifestazione sociale, dipende dalla distribuzione delle capacità. I sistemi che meglio lavorano sulla più ampia gamma di condizioni basano la loro resilienza su un ordine spontaneo che accoglie sempre le nuove possibilità. La vita stessa è un sistema complesso. Miliardi di potenziali combinazioni genetiche producono un singolo umano. Mettere ordine in questi sistemi confonderebbe anche un burocrate.

Venticinque anni fa poteva essere solo un'intuizione; oggi è dimostrabile. Più i computer ci avvicinano al capire la matematica della vita artificiale, più capiamo la matematica della vita reale, cioè quella della complessità biologica. Questi segreti della complessità, sfruttati attraverso le tecnologie informatiche, stanno permettendo alle economie di essere riconfigurate in forme più complesse. Internet e il World Wide Web hanno già preso alcune delle caratteristiche di un sistema organico, come suggerisce Kevin Kelly in “Out of Control: The New Biology of Machine, Social Systems and the Economic Forum” nelle sue parole la natura è “una fabbrica di idee. Paradigmi vitali, post-industriali, sono nascosti in ogni formicaio della giungla. Il massiccio trasferimento della logica biologica nelle macchine dovrebbe riempirci di stupore. Quando l'unione tra il nato e il creato sarà completa i nostri manufatti impareranno, si adatteranno, cureranno sé stessi ed evolveranno. Questo è un potere che nemmeno ci sognavamo di avere.”

Infatti, le conseguenze del “massiccio trasferimento della logica biologica nelle macchine” sono destinate ad essere enormi. C'è sempre stata una forte tendenza, per i sistemi sociali, ad imitare le caratteristiche delle tecnologie prevalenti; questa è una cosa sulla quale Marx aveva ragione. Fabbriche enormi coincisero con governi enormi e, oggi, i microprocessori stanno miniaturizzando le istituzioni. Se la nostra analisi è corretta, le tecnologie dell'Età dell'Informazione creeranno un'economia meglio predisposta a sfruttare i vantaggi della complessità.	

Ma la dimensione megapolitica di questo cambiamento è così poco compresa che, anche molti di coloro che ne hanno capito l'importanza matematica, lo hanno fatto in una maniera anacronistica. Semplicemente, è difficile interiorizzare il fatto che le tecnologie che vedremo in futuro possano stravolgere il sistema sociale nel quale stiamo vivendo. Per esempio, il fisico Heinz Pagels scrive nel suo libro, “The Dreams of Reason”, “Sono convinto che le nazioni e i popoli che controlleranno la nuova scienza della complessità diventeranno le superpotenze economiche, politiche e culturali del prossimo secolo”. È una previsione impressionante ma crediamo che si rivelerà sbagliata, non perché è frutto di fraintendimento, ma proprio perché si dimostrerà più vera di quanto il Dr. Pagels abbia osato scrivere. Le società che riconfigurano sé stesse per diventare sistemi adattivi più complessi prospereranno; ma difficilmente saranno nazioni e ancor più difficilmente “superpotenze politiche”. Molto più probabilmente i beneficiari immediati dell'aumentata complessità sociale saranno gli Individui Sovrani del nuovo millennio.

Per come stanno le previsioni di Pagels, è come se uno sciamano di una banda di cacciatori di cinquecento generazioni fa dicesse ai suoi uomini, intorno al fuoco “Sono convinto che la prima banda di cacciatori-raccoglitori che sarà in grado di controllare la nuova scienza dell'agricoltura avrà molto più tempo libero per sedersi intorno al fuoco a raccontarsi storie, persino più di quei tizi al lago che hanno preso quel pesce immenso” Per quanto avesse ragione sull'importanza della complessità, Pagels non ha intravisto il fatto più importante di tutti: quando la logica della violenza cambia, la società cambia di conseguenza.

## La logica della violenza

Per vedere come e perché, è necessario concentrarsi su molti aspetti della megapolitica che raramente arrivano alla tua attenzione. Questi sono problemi esplorati dallo storico Frederic C. Lane, i cui lavori sulla violenza e sul significato economico della guerra sono discussi in molte parti del nostro libro. Quando Lane scrive, verso la metà del secolo, la Società dell'Informazione non era nemmeno stata ipotizzata. Dato questo, Lane, potrebbe aver pensato che la competizione nell'utilizzo della violenza potesse aver raggiunto il suo stadio finale con l'apparizione degli Stati-Nazione. Non c'è evidenza che nei suoi lavori egli abbia predetto l'arrivo dei microprocessori o abbia ipotizzato che sarebbe stato tecnologicamente possibile creare beni nel cyber-spazio, un regno senza un'esistenza fisica. Lane non poteva dire molto sulle implicazioni della possibilità che gran parte del commercio potesse essere svolto in modo del tutto libero dalla minaccia della violenza.

Anche se Lane non poté prevedere la rivoluzione tecnologica che ora si dispiega davanti a noi, le sue intuizioni sulle varie fasi della monopolizzazione della violenza nel passato erano così lucide che hanno ovvi riscontri con l'emergere della Rivoluzione dell'Informazione. Lo studio del violento Medioevo da parte di Lane ha posto l'accento su problemi che molti altri economisti o storici convenzionali tendevano a non vedere. Egli capì che il modo in cui la violenza viene organizzata e controllata gioca un ruolo fondamentale nel determinare che usi vengono fatti delle risorse scarse. Lane ha anche riconosciuto che, mentre la produzione di violenza non è solitamente considerata parte della produzione economica, il controllo della violenza è cruciale per l'economia. Il ruolo principale del governo è fornire protezione contro la violenza. Come ha detto, ogni impresa economica ha bisogno (e paga profumatamente) per la protezione, protezione contro gli attacchi, contro le razzie e contro l'interruzione forzata del lavoro. Nelle società altamente organizzate la produzione di questa utilità economica, la protezione, è una delle funzioni di quella speciale associazione o impresa che viene chiamata governo. In effetti, una delle caratteristiche più distintive dei governi è il loro tentativo di creare legge e ordine usando essi stessi la forza e controllando essi stessi, con vari mezzi, l'uso della violenza da parte di altri, singoli od organizzazioni che siano. Questo è un punto apparentemente troppo basilare per apparire nei libri di testo, o per far parte della discussione civica che presumibilmente determina il corso della politica. Ma è anche troppo basilare per essere ignorato se si desidera comprendere la Rivoluzione dell'Informazione in corso. La protezione della vita e della proprietà è davvero un'esigenza cruciale che ha tormentato ogni società che sia mai esistita.

### _La fine di un'era_

Mentre scriviamo, le conseguenze megapolitiche dell'Era dell'Informazione si cominciano appena a sentire. I cambiamenti economici delle ultime decadi hanno segnato il cambio di passo tra le manifatture e l'informazione e la computazione, tra la potenza della macchina e i microprocessori, tra la fabbrica e l'ufficio, tra la produzione di massa e i piccoli gruppi di lavoro, o addirittura il lavoratore singolo. Più aumenta la dimensione di una attività più essa è soggetta a ricatti e sabotaggi sul luogo di lavoro. Operazioni su piccola scala sono molto più difficili da organizzare per i sindacati.

Le micro-tecnologie permettono alle attività di essere più piccole e quindi essere dei bersagli molto più difficili da inquadrare. In teoria, queste attività, possono essere fatte funzionare in qualsiasi parte del mondo, non sono intrappolate in un luogo specifico, come una miniera o un porto. Perciò, col passare del tempo, saranno sempre più difficili da tassare, sia da parte dei sindacati sia da parte dei politici. Un antico proverbio cinese recita: “Di tutti i trentasei modi per togliersi dai pasticci, il miglior modo è andarsene”. Sarà facile applicare questa saggezza orientale nell'Era dell'Informazione.

Se, in un determinato luogo, il lavoro sarà ostacolato da eccessive richieste sarà molto facile andarsene e creare una corporation virtuale che prenda domicilio fiscale in una giurisdizione interamente basata sul libero mercato. Un' impennata nottetempo del grado di estorsione, sia da parte di governi che da parte altri, porterà l'attività e i suoi beni a cambiare giurisdizione alla velocità della luce.

La crescente integrazione di micro-tecnologie nei processi industriali significa anche che, quelle gradi ditte che tuttora hanno a che fare con la manifattura in una scala economica enorme, non saranno più vulnerabili all'aumento della violenza. Un esempio che chiarisce questo punto è la fine del lungo sciopero organizzato dagli Auto Workers contro Caterpillar, che fu dichiarato alla fine del 1995 e durò quasi due anni.

A differenza delle catene di montaggio degli anni '30, oggi Caterpillar impiega lavoratori molto più qualificati. Pressata dalla concorrenza straniera, Caterpillar ha subappaltato molti dei lavori meno qualificati, chiuso impianti poco efficienti, e speso almeno due miliardi di dollari nel computerizzare gli strumenti meccanici e nell'installare robot dedicati all'assemblaggio. Lo stesso sciopero ha aiutato a spingere l'efficientamento del lavoro: la compagnia ora asserisce di aver bisogno di duemila lavoratori in meno rispetto a quando lo sciopero iniziò.

Le megapolitiche dei processi di produzione sono cambiate molto più drasticamente di quanto molte persone abbiano capito. Questo cambiamento non è ancora visibile chiaramente, perché c'è sempre ritardo tra i cambiamenti megapolitici e i conseguenti cambiamenti istituzionali, e per di più, il rapido progredire delle micro-tecnologie, fa sì che ci siano all'orizzonte prodotti che porteranno cambiamenti megapolitici che non sono prevedibili prima che si verifichino. Saranno destinati a e consumati in un mondo molto diverso dal nostro.

## Sfruttamento dei capitalisti da parte dei lavoratori

Le caratteristiche tecnologiche di quasi tutto il XX Secolo fecero in modo che la chiusura forzata di una fabbrica, o una serrata, fossero tattiche difficilmente ostacolabili da parte di manager o proprietari. Come scrisse lo storico Robert S. McElvaine, una serrata “era difficile da distruggere da parte del datore di lavoro senza fare lo stesso ai suoi stessi macchinari”. In effetti i lavoratori tenevano in ostaggio il capitale del proprietario. Per ragioni che sviscereremo più avanti, le compagnie industriali più grandi erano target più facili per i sindacati rispetto a quelle più piccole.

Nel 1937, la General Motors era probabilmente la più grande industria del mondo: le sue fabbriche erano l'aggregato più costoso di macchinari mai assemblato e davano lavoro a molte migliaia di lavoratori. Ogni ora, ogni giorno, che un impianto della General Motors era forzato a fermarsi costava alla compagnia una fortuna enorme, uno sciopero che rimanesse attivo per settimane, come quello dell'inverno 1936-1937, significava una rapida ascesa delle perdite.

### _Sfidare la domanda e l'offerta_

Incapace di produrre automobili dopo il sequestro del suo terzo impianto, la General Motors presto capitolò ai sindacati. Non fu una decisione economica basata sulla domanda e l'offerta di lavoro, nulla di tutto ciò. Quando la General Motors cedette alle richieste dei sindacati c'erano nove milioni di disoccupati negli Stati Uniti, il 14% della popolazione attiva. Molti di questi disoccupati avrebbero volentieri iniziato a lavorare alla General Motors e sicuramente avevano le capacità per essere impiegati in catena di montaggio, anche se potrebbe non esserti noto dai resoconti contemporanei. Durante il periodo industriale delle delicate etichette morali nascondevano un'analisi diretta delle relazioni di lavoro; una di queste era che il lavoro in fabbrica fosse un lavoro qualificato. Questo era falso: molti dei lavori in fabbrica potevano essere svolti da qualsiasi persona fosse in grado di presentarsi in orario sul luogo di lavoro e non richiedevano grande preparazione, nemmeno la capacità di leggere o scrivere. Ancora negli anni '80 una buona fetta dei lavoratori della General Motors erano analfabeti e, fino agli anni '90, un lavoratore tipo riceveva un solo giorno di formazione prima di essere messo in catena di montaggio. Un lavoro che puoi imparare in un giorno non è un lavoro qualificato.

Ma nel 1937, con lavoratori qualificati e non che mendicavano per un impiego, i dipendenti della General Motors furono in grado di obbligare i propri datori di lavoro ad alzare le buste paga. Il loro successo ha molto più a che fare con la logica della violenza che con la logica della domanda e dell'offerta. Nel marzo 1937, il mese della risoluzione dello sciopero alla General Motors, ci furono ancora diciassette serrate negli Stati Uniti, la maggior parte delle quali vittoriose.

Episodi simili succedevano in ogni paese industrializzato. Semplicemente i lavoratori requisivano le fabbriche e le ridavano ai proprietari dietro riscatto: era una tattica molto semplice, una di quelle che spesso crea profitto ed eccitamento in chi la mette in opera. Uno scioperante scrisse:” Mi sto divertendo molto, qualcosa di nuovo, qualcosa di diverso, un sacco di cibo e di musica”. La serrata alla General Motors del 1936-1937 e le altre serrate del tempo erano chiari esempi del fenomeno che abbiamo spiegato in Blood in the Streets come “lo sfruttamento dei capitalisti per mano dei loro lavoratori”. Questa non è di certo la storia per come la vede Pete Seeger nelle sue canzoni ma, a meno che tu non voglia intraprendere la carriera di cantautore folk in un quartiere di colletti blu, la cosa importante su cui ti devi focalizzare non è l'interpretazione popolare ma la verità sottostante. Ovunque guardi nella storia c'è una generale tendenza a razionalizzare e ad auto-convincersi tanto da nascondere la vera componente megapolitica di qualsiasi estorsione sistemica. Se prendi queste razionalizzazioni per vere, difficilmente potrai afferrare ciò che sta accadendo.

## Decifrare la logica dell'estorsione

Per riconoscere le implicazioni megapolitiche del cambiamento in atto, devi strapparti di dosso l'ipocrisia e focalizzarti sulla vera logica della violenza nelle società. È come sbucciare gli strati di una cipolla; potrà farti lacrimare gli occhi, ma non devi voltare lo sguardo.

Per prima cosa esaminiamo la logica dell'estorsione sul luogo di lavoro, poi estenderemo l'analisi a problemi più ampi che coinvolgono la creazione e la protezione dei beni, e la natura del governo moderno. In un modo molto più importante di quello che molti possono immaginare, la prosperità di un governo, così come quella di un sindacato, è direttamente correlata alla leva possibile sull’estorsione. Questa leva era molto più bassa nel XIX Secolo rispetto al XX Secolo e tenderà allo zero nel nuovo millennio.

L'intera logica di governo, e le caratteristiche del potere, sono state trasformate dai microprocessori. Questo può sembrare esagerato di primo acchito, ma guarda più da vicino: la prosperità dei governi è andata di pari passo con la prosperità dei sindacati nel XX Secolo. Prima di questo secolo, molti governanti controllavano molte meno risorse rispetto quello che fanno gli stati assistenziali militari cui siamo abituati. Allo stesso modo i sindacati erano una piccola, se non addirittura insignificante, parte della vita economica prima di questo secolo. La capacità dei lavoratori di costringere i propri datori di lavoro a pagare stipendi fuori mercato dipendeva dalle stesse condizioni megapolitiche che permettevano al governo di risucchiare il 40% o più della produzione economica sotto forma di tasse.

### _Estorsioni sul posto di lavoro prima del XX secolo_

La nascita e la caduta dell'estorsione sindacale a danno dei capitalisti può essere facilmente spiegata dai cambiamenti megapolitici dei processi di produzione. Nel 1776, quando Adam Smith pubblicò La Ricchezza delle Nazioni, le condizioni sul posto di lavoro sfavorivano sufficientemente l'estorsione che “unioni” di lavoratori “per innalzare le loro paghe giornaliere” erano raramente realizzabili, dal momento che la maggior parte delle fabbriche erano piccole e a conduzione familiare.

Le industrie su larga scala stavano vedendo la luce in quegli anni ma erano ancora pochissime e ciò non creò abbastanza opportunità per l'uso della violenza. Infatti, durante l'intera vita di Adam Smith e in buona parte del XIX Secolo, i sindacati furono ancora organizzazioni generalmente illegali in Gran Bretagna, Stati Uniti e negli altri paesi che adottavano il diritto giuridico anglosassone. Adam Smith descriveva i tentativi di sciopero in questi termini: “Le loro richieste solitamente sono provvigioni più alte; a volte il profitto che il loro padrone ottiene dal loro lavoro...Fanno sempre ricorso al clamore, e a volte alla più scioccante violenza e irosità”. I lavoratori, poi “molto raramente ottengono vantaggi da questi tumulti organizzati” eccetto che “punizioni o la rovina degli organizzatori”.

Durante il XIX Secolo la scala economica delle industrie e la mole delle attività crebbe, ma comunque molte persone continuarono a lavorare per sé stesse come contadini o piccoli proprietari, e gli sforzi dei sindacati organizzati, come disse Adam Smith, continuò generalmente a “finire in nulla.”

La posizione legale e politica dei sindacati cambiò quando la scala dimensionale delle industrie crebbe ancor di più. I primi sindacati che ebbero successo furono unioni di artigiani molto qualificati che normalmente si organizzavano senza l'utilizzo eccessivo di violenza e chiedevano di ottenere paghe migliori che andassero a toccare i costi marginali che il datore di lavoro avrebbe dovuto affrontare per rimpiazzarli. Le unioni sindacali di lavoratori non qualificati, invece, erano un'altra cosa: tentavano di sfruttare la crescita aziendale individuando precisamente quelle aziende che erano più vulnerabili alla coercizione, sia perché operavano su larga scala sia perché la loro tipologia di lavoro si prestava maggiormente ad essere sabotata fisicamente. Queste caratteristiche simili sono riconoscibili globalmente.

Uno dei primi esempi di movimento dei lavoratori violento fu l'attacco alla Chesapeake and Ohio Canal nel 1834. A differenza della maggior parte delle attività ottocentesche la C&O non era un'azienda piccola e facilmente difendibile. Secondo i piani iniziali, il suo cantiere avrebbe dovuto estendersi per più di cinquecento chilometri, con un dislivello di novecento metri dal basso Potomac all'alto Ohio. Scavare un canale così grande era un lavoro enorme (e che praticamente non fu mai completato) che impiegò un numero altissimo di lavoratori, molti dei quali non tardarono a capire che il canale poteva essere facilmente sabotato.

Infatti, senza una regolare manutenzione i ratti, scavando le loro tane, avrebbero rovinato le pareti dello scavo. Oltretutto le chiuse e i collegamenti del canale potevano essere rovinati da un uso poco accorto, distrutti da inondazioni causate da piogge intense e colpite dalle barche non correttamente trainate. Era gioco facile per gli scioperanti bloccare il flusso dell'acqua affondando le barche o ammassando detriti. All'inizio del 1834 i tumulti tra le gang rivali di lavoratori Irlandesi alla C&O portarono ad un tentativo di sequestro del canale, che fallì, ma che lasciò sul campo cinque persone morte a seguito dell'intervento delle truppe federali inviate dal presidente Andrew Jackson.

Anche miniere e ferrovie si presentarono subito come ottimi obiettivi per l'attivismo sindacale negli Stati Uniti; anche loro, come la C&O, erano altamente vulnerabili al sabotaggio. Le miniere, ad esempio, potevano essere allagate, bloccate all'ingresso, oppure, semplicemente uccidendo i muli che trasportavano i carrelli fuori dalla miniera, si potevano causare danni enormi ai proprietari. Allo stesso modo, i binari delle ferrovie si stendevano per svariati chilometri ed erano difficilmente controllabili, era abbastanza facile per un gruppo di malintenzionati sabotare miniere e ferrovie e creare, così, ingenti danni economici. Man mano che i sindacati divenivano più forti, gli attacchi divenivano più comuni e facili da organizzare. Gli attacchi erano più intensi durante i periodi deflattivi, quando le paghe reali miglioravano. I tentativi, da parte dei datori di lavoro di aggiustare nominalmente le paghe, davano il là a proteste che sfociavano nella violenza. Incidenti simili furono diffusissimi durante la depressione che seguì il Panico del 1873.

Nel dicembre 1874, un vero e proprio fronte di guerra si aprì nelle miniere di antracite della Pennsylvania. I sindacati organizzarono un violento sciopero seguendo le idee di una società segreta, chiamata Ancient Order of Hiberniansanch o anche Molly Maguires, dal nome di una rivoluzionaria irlandese. Questo gruppo era famoso per mettere a ferro e fuoco le miniere di carbone e per impedire ai crumiri che non volevano scioperare l'accesso al posto di lavoro. Il gruppo fu accusato di sabotaggi, violenze e omicidi. C'era molto ricorso alla violenza anche tra i lavoratori ferroviari; per esempio ci furono diverse esplosioni di violenza nel luglio 1877 indirizzate a distruggere le proprietà ferroviarie della Pennsylvania e  Baltimore & Ohio.

I lavoratori presero possesso degli scambi ferroviari, divelsero i binari, sigillarono i vagoni, distrussero le locomotive, sabotarono, saccheggiarono i treni e peggio...a Pittsburgh la sede della Pennsylvania Railroad fu data alle fiamme con centinaia di persone al suo interno. Dozzine di persone morirono, duecento vagoni vennero bruciati e distrutti insieme al negozio di ricambi meccanici e a centoventicinque locomotive. Intervennero le truppe federali per ristabilire l'ordine. Benché questi primi scioperi venissero accolti favorevolmente da socialisti e sindacalisti, ottenevano ben poco supporto tra l'opinione pubblica.

### _Ricatto reso facile_

C'è una lezione che deve essere appresa per l'Età dell'Informazione, infatti i tentativi di ottenere paghe sopra il livello di mercato erano molto difficili quando le industrie e le attività erano di piccole dimensioni. Nemmeno quelle attività che erano chiaramente più vulnerabili al sabotaggio come canali, ferrovie, miniere e tramvie erano facili da conquistare.

Questo non perché i sindacati rinunciassero all'uso della violenza, al contrario. La violenza era generosamente utilizzata e spesso contro persone di alto livello. Per esempio, in un caso celebrato tra i movimenti per i lavoratori americani come la “vendetta dei minatori” il governatore dell'Idaho Frank Steunenberg, che si oppose ad un tentativo di alcuni minatori di prendere il controllo delle sue proprietà a Coeur d'Alene, fu assassinato da una bomba lanciata da un killer professionista assunto dal sindacato. Ma persino uccisioni o minacce erano solitamente insufficienti ad ottenere il riconoscimento sindacale prima dell'emergere delle fabbriche di larga scala e delle industrie di produzione di massa del XX Secolo.

Per capire perché le caratteristiche dei sindacati videro un così drastico cambiamento nel XX Secolo, bisogna guardare alle caratteristiche delle tecnologie di produzione. Qualcosa cambiò rapidamente, con l'altrettanta rapida ascesa dei lavoratori in catena di montaggio nelle prime decadi del XX Secolo. Questo cambiamento rese le attività economicamente più floride particolarmente vulnerabili alle estorsioni. Infatti, le caratteristiche fisiche delle tecnologie industriali invitavano i lavoratori ad utilizzare la coercizione per abbattere i capitalisti.

Rifletti su questo:
1. La maggior parte dei prodotti industriali era estremamente legata alle risorse naturali. Ciò tendeva ad ancorare la produzione a specifici luoghi, esattamente come le miniere sono dislocate dove ci sono gli agglomerati minerari. Le fabbriche situate vicino a centri di snodo ferroviario, per un facile approvvigionamento di forniture e materiali, avevano un significativo vantaggio operativo sulle altre. Questo rese più semplice, per le organizzazioni coercitive come sindacati e governi, prendere ed estrarre alcuni di questi vantaggi per loro stessi.
2. La crescita di scala economica portò alla creazione di imprese di grandissime dimensioni. Le prime fabbriche del XIX Secolo erano di piccole dimensioni, ma man mano che l'economia scalava grazie alla catena di montaggio introdotta nel XX Secolo, la dimensione e il costo delle fabbriche al top della produzione crebbero di conseguenza e ciò le rese degli obiettivi più facili per molti motivi. Per esempio, la crescita in scala dell'economia andava di pari passo con cicli di produzione più lunghi, cicli di produzione più lunghi creavano mercati più stabili e ciò, a sua volta, ingolosiva l'attacco predatorio all'industria poiché implicava ci fossero più benefici di lungo termine da conquistare.
3. Il numero di concorrenti nei settori più importanti tendeva rapidamente ad assottigliarsi; non era raro che durante il periodo industriale solo una manciata di aziende competessero per un mercato miliardario. Questo contribuì a rendere queste aziende facili bersagli per l'estorsione sindacale, d'altronde è più facile attaccare cinque aziende che attaccarne cinquecento. Anche la concentrazione industriale fu un fattore che facilitò l'estorsione e questo fattore, oltretutto, si auto-rafforzava, poiché le industrie che erano forzate a pagare stipendi livellati dall'azione sindacale era improbabile entrassero in competizione con quelle aziende che non erano obbligate a pagare stipendi fuori mercato. I sindacati, dunque, potevano continuare ad estrarre grandi risorse da queste industrie senza mandarle direttamente in bancarotta e questo è ovvio, se i datori di lavoro fossero andati a gambe all'aria a causa degli stipendi troppo alti, i lavoratori ne avrebbero tratto un vantaggio poco duraturo.
4. Il capitale richiesto per intraprendere investimenti salì con il salire della dimensione economica delle imprese stesse. Questo non solo aumentò la vulnerabilità del capitale e amplificò i costi della chiusura degli impianti; ma rese quasi impossibile per una moderna fabbrica di grandi dimensioni essere posseduta da un singolo individuo o da una sola famiglia, ad esclusione di coloro i quali ereditavano una attività che era nato come piccola azienda anni prima. Per racimolare gli ingenti fondi necessari per mettere insieme e rendere operativa una grande fabbrica, era necessario unire le ricchezze di centinaia o migliaia di persone; ciò rese sempre più difficile per i proprietari autonomi e anonimi difendere il loro possedimento. Non avevano alternativa che affidarsi ai grandi manager che non erano direttamente proprietari della ditta e che dunque non avevano incentivi a resistere e rischiare la vita per difenderne la proprietà dall'estorsione. Il loro impegno era ben diverso da quello che ci avrebbe messo il proprietario di un piccolo negozio di liquori nel difendere la sua attività posta sotto minaccia.
5. Imprese più grandi significava che molta parte della forza lavoro era impiegata in sempre meno aziende diverse. In alcuni casi centinaia di migliaia di persone erano dipendenti dalla stessa ditta, militarmente parlando proprietari e manager erano in netta minoranza numerica rispetto al numero di subordinati, comunemente in un rapporto di trenta a uno. Questo svantaggio si amplificò con il crescere delle aziende perché più lavoratori nello stesso luogo potevano più facilmente impiegare la violenza pur rimanendo nell'anonimato. In queste condizioni, i lavoratori difficilmente avevano un contatto diretto o un rapporto con i proprietari della ditta. Il carattere alienato e alienante di questi rapporti sicuramente favorì una scarsa considerazione per le proprietà del datore di lavoro.
6. Il lavoro di massa concentrato in poche aziende fu un ampio fenomeno sociale. Questo migliorò i vantaggi megapolitici goduti dai sindacati se comparati con l'America del XIX Secolo, quando la maggior parte delle persone aveva un lavoro indipendente o era impiegata in aziende di piccole dimensioni. Nel 1940, il 6% della forza lavoro americana era impiegata come operaio in fabbrica. Come conseguenza, l'uso della violenza per ottenere paghe migliori si diffuse tra tutti coloro che pensavano di trarne beneficio. Lo illustra bene uno studio fatto tra il 1938 il 1939 su 1700 persone di Akron, Ohio, circa l'opinione sulla proprietà aziendale. Il sondaggio disse che il 68% dei lavoratori della CIO Rubber aveva poca o nulla simpatia per il concetto di proprietà aziendale, mentre solo l'1% era fortemente a favore del concetto. Dall'altra parte, non un solo uomo di business, anche se piccolo proprietario, concordava con la categoria “forte opposizione alla proprietà aziendale” e ben il 94% si dimostrò estremamente a favore dei diritti dei proprietari.
7. La catena di montaggio è intrinsecamente sequenziale. Il fatto che l'intero processo produttivo dipendesse dalla movimentazione e dall'assemblaggio delle parti in una sequenza prefissata creò ulteriori vulnerabilità. Effettivamente, la catena di montaggio era come il binario di una ferrovia all'interno delle mura della fabbrica. Se il binario veniva bloccato, o veniva tolta la disponibilità anche di una singola parte, l'intero sistema produttivo si sarebbe arrestato immediatamente.
8. La catena di montaggio standardizzò il lavoro. Questo ridusse la variabile di produttività tra persone con abilità diverse che utilizzavano gli stessi strumenti. Infatti, l'obiettivo ultimo della catena di montaggio è quello di fare in modo che, nel processo produttivo, un genio e uno stupido abbiano la stessa produttività e producano lo stesso prodotto. I macchinari erano pensati per fornire un prodotto sempre uguale. Infatti chi comprava una Cadillac mai si sarebbe chiesto quale lavoratore avesse prodotto il suo veicolo. Tutti i prodotti erano pensati per essere i più simili possibili, indipendentemente dalle abilità o dall'intelligenza dei lavoratori che li avevano assemblati.

Il fatto che lavoratori non qualificati, grazie alla catena di montaggio, potessero produrre allo stesso modo dei lavoratori più abili contribuì all'ideologia egalitaria facendo apparire come identico il contributo economico di tutti. Abilità imprenditoriali e sforzi mentali sembravano meno importanti nella produzione economica, rispetto ai secoli precedenti.

La magia della produzione moderna stava nei macchinari stessi. Se non fossero stati pensati per essere usati da chiunque non sarebbero apparsi intellettualmente accessibili a tutti. Questo diede plausibilità alla finzione secondo la quale i lavoratori non qualificati fossero sfruttati dal proprietario della fabbrica, il quale poteva essere tranquillamente tolto dall'organizzazione lavorativa senza nessun problema. “Abbiamo imparato che potevamo prendere il controllo dell'impianto” disse uno scioperante della General Motors, “Sappiamo già come farlo andare avanti, se la General Motors non fa attenzione faremo due più due”

Queste caratteristiche intrinseche delle tecnologie industriali portarono uniformemente alla creazione di sindacati per sfruttare la vulnerabilità al ricatto e risultarono nell’allargamento del governo, che si nutriva dell'alta tassazione che poteva imporre alle industrie di larga scala. Questo non è accaduto una o due volte, è accaduto ovunque l'industria di larga scala sia riuscita a mettere radici.

Nel corso del tempo i sindacati emersero per utilizzare la violenza per ottenere paghe superiori ai livelli di mercato. Erano in grado di farlo perché le fabbriche più grandi tendevano ad essere costose, gigantesche e immobili. Non potevano essere nascoste alla violenza, non potevano essere spostate, ogni volta che la catena di montaggio andava fuori servizio, gli altissimi costi non potevano essere ammortizzati.

Questo le rese obiettivi semplicissimi da colpire; un fatto che è evidentissimo nella storia dei sindacati rispetto a quanto l'ideologia prevalente del XX Secolo ti porterebbe a pensare. Il noto economista Henry Simons inquadrò bene il problema nel 1944: “I sindacati senza un largo utilizzo di coercizione e intimidazione sono una semplice astrazione. I sindacati hanno ora questo potere, lo hanno avuto e lo avranno sempre finché esisteranno per come sono ora. Dove il potere è posseduto in modo poco sicuro lo stesso deve essere esercitato in maniera ferma e financo eccessiva; dove invece è posseduto in maniera stabile, esso diventa come il potere del governo, amministrato con minor polso e raramente in modo aggressivo.”

Benché precisa, l'analisi di Simons è sbagliata riguardo un punto cruciale. Egli assume che i sindacati “sempre avranno” quello che lui descrive come “un gran potere di coercizione e intimidazione”. Invero, i sindacati stanno sparendo, non solo negli Stati Uniti e in Gran Bretagna, ma in tutte le moderne società industriali. La ragione della sparizione, quella che né Simons né molti dirigenti sindacali sembrano capire, sta nel fatto che il passaggio alla Società dell'Informazione sta alterando le condizioni megapolitiche in modi che innalzano grandemente la sicurezza della proprietà privata. Le microtecnologie si stanno già dimostrando resistenti all'estorsione statale perché, anche nell'ambito commerciale, creano incentivi ben diversi rispetto quelli del periodo industriale.

1. Le tecnologie informatiche non sono strettamente legate alle risorse naturali. Non dipendono da luoghi specifici perché sono altamente trasportabili. Dal momento che funzionano indipendente dal luogo, le tecnologie informatiche incrementano la mobilità di idee, persone e capitali. La General Motors non avrebbe mai potuto impacchettare i suoi tre stabilimenti a Flint e volare via, un'azienda di software può. I proprietari possono scaricare i loro programmi su un PC e salire sul prossimo volo. Queste attività hanno anche un ulteriore incentivo a fuggire dall'alta tassazione e dai sindacati che pretendono di monopolizzare le paghe. Le compagnie più piccole tendono ad avere più concorrenti. Se hai dozzine o addirittura centinaia di concorrenti che tentano i tuoi clienti, non puoi permetterti di pagare politici o dipendenti più di quello che valgono. Se solo provi a farlo, i costi lieviterebbero a tal punto da mandarti in bancarotta. L'assenza di significativi vantaggi ad operare in locale significa che le organizzazioni coercitive, come governi e sindacati, avranno meno possibilità di sfruttati per estrarre risorse per loro stessi.
2. Le tecnologie informatiche fanno diminuire la scala delle imprese, facendone aumentare il numero. Più è alto il numero di concorrenti più sono diversificati i bersagli che possono essere fisicamente controllati per estorcere paghe o tasse più alte di quelle che ci sarebbero a mercato. La drastica riduzione della dimensione delle imprese ha già ridotto i rapporti di lavoro subordinati. Negli Stati Uniti, ad esempio, si stima che, nel 1996, quasi trenta milioni di persone fossero lavoratori autonomi. Ovviamente, difficilmente questi trenta milioni faranno uno sciopero contro loro stessi, ma è anche meno probabile che gli impiegati di piccole aziende obblighino i loro datori di lavoro a pagare stipendi fuori mercato. Nell'Età dell'Informazione, i lavoratori che volessero aumentare la propria paga attraverso la violenza non avranno a disposizione il vantaggio militare del numero soverchiante che era invece presente nelle fabbriche. Meno persone impiegate nella stessa azienda significa anche meno possibilità di violenza anonima. Per questa semplice ragione diecimila lavoratori divisi su cinquemila aziende sono una minaccia minore per la proprietà rispetto a diecimila lavoratori nella stessa ditta, anche se il rapporto tra lavoratori e manager rimane lo stesso.
3. La diminuzione delle dimensioni delle imprese implica, inoltre, che gli sforzi per assicurarsi paghe fuori mercato avranno minor supporto sociale di quello che ebbero nel periodo industriale. I sindacati che intendono minacciare i datori di lavoro si troveranno, più probabilmente, nella situazione dei lavoratori del canale, degli impiegati ferroviari e dei minatori del XIX Secolo. Anche dove poche aziende di grandi dimensioni rimarranno attive dall'Era Industriale, lo saranno in un contesto di lavoratori sparsi in piccole aziende. La preponderanza di piccole aziende e piccoli proprietari porta ad un gran supporto sociale per i temi del diritto di proprietà, anche se il desiderio di redistribuzione del reddito rimane inalterato.
4. Le tecnologie informatiche abbassano il costo del capitale, il che facilita la competizione incoraggiando l'imprenditorialità e permettendo a più persone di lavorare in maniera indipendente. Necessità di capitali più bassi non solo riducono le barriere d'ingresso, ma riducono anche le “barriere d'uscita”. In altre parole, ciò implica che le aziende avranno meno guadagni marginali e dunque meno possibilità di sostenere le perdite. Non solo avranno meno bisogno di prestiti dalle banche ma avranno anche meno beni che potranno essere confiscati.
5. Le tecnologie informatiche riducono il ciclo produttivo; questo rende più veloce l'obsolescenza del prodotto. Questo porta, quindi, a rendere qualsiasi guadagno ottenuto grazie a paghe fuori mercato di breve durata. In mercati molto competitivi, stipendi fuori mercato portano velocemente alla perdita del lavoro causa bancarotta dell'azienda. Arraffare paghe alte ma temporanee mettendo a rischio il tuo lavoro è come bruciare i mobili per rendere la casa un poco più calda.
6. Le tecnologie informatiche non sono sequenziali ma simultanee e sparse. A differenza della catena di montaggio, la tecnologia informatica può favorire più processi alla volta. Sparpaglia quindi le attività sulla rete, permettendo ridondanza e intercambiabilità delle postazioni di lavoro in tutto il mondo. In un numero sempre maggiore di attività è possibile per le persone cooperare senza nemmeno incontrarsi di persona. Man mano che la realtà virtuale e le videoconferenze miglioreranno, il trend verso la diffusione delle funzioni e la telecomunicazione accelererà. Questo è l'equivalente informatico della delegazione del lavoro che distrusse le corporazioni medievali.
Il fatto che sempre meno persone lavoreranno in fabbriche piene di fumi non solo porterà via un vantaggio importante di cui i lavoratori godettero nell’ingegnerizzare i ricatti ai capitalisti; ma renderà anche sempre più difficile persino distinguere le tipologie di coercizione accettabili sul posto di lavoro. Solo le persone che hanno lavorato insieme e che sono state impiegate dalla stessa azienda e nelle stesse modalità hanno avuto possibilità di usare la violenza per aumentare i salari. Ma, se il posto di lavoro non esiste più per come lo si intendeva, e la maggior parte dei processi saranno affidati ed esternalizzati a telelavoratori, sarà difficile distinguere un ricatto destinato ad estorcere denaro diretto verso i datori di lavoro da quello diretto verso i clienti. Per esempio, un telelavoratore che chiede una paga migliore minacciando di infettare i computer dell'azienda con un virus è un lavoratore che sciopera? O un ricattatore online? Che sia uno o che sia l'altro è una distinzione senza sostanziali differenze. La reazione dell'azienda minacciata probabilmente sarà sempre la stessa in qualsiasi evenienza ovvero soluzioni tecniche al sabotaggio informatico, come migliorie crittografiche e cyber-sicurezza che possono resistere agli attacchi di un hacker esterno e che contemporaneamente possono rendere difficile al dipendente scontento arrecare danno alle parti coinvolte. Ovviamente, si può pensare che il lavoratore o telelavoratore possa sempre recarsi sul luogo di lavoro e attuare uno sciopero nel modo classico; ma anche questo non sarà così semplice come sembra nell'Era dell'Informazione. Le capacità delle tecnologie informatiche di trascendere la località e di disperdere i processi economici danno la possibilità, sia al lavoratore sia al datore di lavoro, di vivere in giurisdizioni diverse. Non stiamo parlando di risiedere in quartieri diversi ma in continenti diversi.
Immagina, se degli Indiani volessero ripetere gli accadimenti della General Motors del 1936-37 e volessero intraprendere un viaggio per fare un picchetto alle Bermuda potrebbero non trovare nessun ufficio fisico al loro arrivo. Chiat/Day, una grande compagnia pubblicitaria, ha già dichiarato di voler smantellare il suo quartier generale. I suoi dipendenti, o subappaltatori, rimarranno in contatto tramite chiamate e collegamenti internet. Quando diventerà necessario incontrarsi per coordinare un lavoro prenoteranno delle camere d'Hotel e quando il meeting sarà finito faranno semplicemente check-out.
Il fatto che i microprocessori aiutino a liberare e disperdere i processi produttivi dalla fissità standardizzata della catena di montaggio riduce di molto le possibilità coercitive di istituzioni come sindacati e governi. Se la catena di montaggio era come una ferrovia tra le mura della fabbrica che poteva essere facilmente bloccata da uno sciopero, il cyber-spazio sarà come un regno senza confini e senza un'esistenza fisica: non potrà essere occupato dalla forza o tenuto sotto scacco da un ricatto. La posizione dei lavoratori che vogliono paghe più alte minacciando l'uso della forza sarà molto più debole nell'Era dell'Informazione.

7. I microprocessori individualizzano il lavoro, le tecnologie industriali lo standardizzano: ognuno, utilizzando lo stesso strumento, aveva la stessa produttività ma ora i micro-processori hanno cominciato a rimpiazzare gli “stupidi macchinari” con tecnologie intelligenti capaci di offrire risultati finali diversi. La variabile di risultati ottenibili da persone che usano lo stesso strumento ha profonde implicazioni; affronteremo molte di esse nei prossimi capitoli.

Tra le più importanti c'è il fatto che, al variare dei risultati variano i redditi. Infatti laddove il valore viene creato dalle abilità del singolo, la maggior parte di esso tende ad essere generato da un basso numero di persone e questa è una caratteristica dei mercati più competitivi. È abbastanza evidente, ad esempio, nello sport. Milioni di persone giocano a calcio, ma il 99% dei soldi che vengono spesi per guardare una partita è speso per guardare una piccolissima parte del numero totale di giocatori. Allo stesso modo, il mondo è pieno di aspiranti attori e attrici ma solo un piccolissimo numero diventa una star. Ogni anno vengono pubblicate decine di migliaia di libri ma la maggior parte dei soldi vengono guadagnati da un piccolissimo numero di best-seller. Sfortunatamente, non siamo tra quelli.

La grande variabile in termini di risultati tra persone che utilizzano lo stesso equipaggiamento, pone anche un altro ostacolo all'estorsione. Crea un problema più grande in termini di negoziato per quanto riguarda la paga. Quando una relativamente piccola parte dei partecipanti in una attività produce la maggior parte dei risultati è matematicamente impossibile che essi possano accettare stipendi livellati grazie ad una imposizione violenta. Un programmatore potrebbe creare un algoritmo che controlla un robot che si dimostra valere milioni e con gli stessi strumenti un altro programmatore potrebbe sviluppare un algoritmo che si dimostra inutile, il programmatore più efficiente non desidererà mai che la sua paga sia equipollente a quella dell'altro programmatore, così come Tom Clancy non sarebbe d'accordo che i suoi diritti d'autore fossero equiparati ai nostri.

Persino i primissimi passi dell'Era dell'Informazione hanno reso evidente che le qualità e le abilità mentali sono variabili fondamentali nei risultati economici. Già solo questo aspetto ha vaporizzato la celebre razionalizzazione dell'estorsione ai danni dei capitalisti da parte dei lavoratori che era imperante durante il periodo industriale. La scemenza secondo cui i lavoratori non qualificati producessero del valore che veniva intascato in maniera sproporzionata da capitalisti e imprenditori è già storia vecchia. Sicuramente non è più plausibile per quanto riguarda le tecnologie informatiche. Quando un programmatore si siede alla scrivania e scrive codice, crea una tale connessione diretta tra le sue capacità e il suo prodotto finale da rendere impossibile non capire a chi deve andare il merito; oltre ogni dubbio un analfabeta non potrebbe scrivere codice come è evidente che parti di codice scritti da altri non possano essere rubate. Questo è il motivo per il quale gridano allo “sfruttamento” solo i lavoratori meno qualificati.

Le tecnologie informatiche stanno rendendo chiaro che il problema che dovranno affrontare le persone con scarse qualità non sarà quello che la loro produttività vada a vantaggio di altri, ma più che altro che non saranno in grado di fornire un reale contributo economico. Come Kevin Kelly suggerì in Out of Control la nuova azienda automobilistica leader del mercato sarà nata dall’idea “una dozzina di persone” che esternalizzeranno gran parte del lavoro e produrranno automobili fatte su misura per i desideri del cliente, una cosa ancora mai vista né a Detroit né a Tokyo: “Le automobili, ognuno costruita su misura per il cliente, saranno ordinate da una rete di clienti e spedite il minuto stesso in cui vengono ultimate. La carrozzeria dell'auto sarà velocemente sagomata con laser guidati da computer che seguiranno i desideri dei clienti e del marketing. I robot costruiranno l'auto, la ripareranno e le migliorie saranno prodotte da un'azienda di robot esterna.”

### _"Oggetti con una voce"_

I lavori non qualificati saranno man mano svolti da macchinari automatizzati, robot e sistemi computazionali simili ad assistenti digitali. Quando Aristotele descrisse gli schiavi come “oggetti dotati di voce” stava parlando degli esseri umani. Nel futuro prossimo gli “oggetti dotati di voce” come il genio dei racconti, saranno in grado di parlare e seguire istruzioni e anche portare a compimento attività complesse. Le capacità computazionali hanno già fatto emergere delle primitive applicazioni di riconoscimento vocale, come telefoni utilizzabili senza mani e computer che compiono operazioni matematiche seguendo istruzioni vocali. Computer che convertono le parole in testo sono già in commercio dal 1996, mentre stiamo scrivendo questo libro. Man mano che la tecnologia migliora, i computer collegati a sintetizzatori vocali opereranno tramite network per compiere diversi lavori che prima erano svolti da umani, come operatori telefonici, segretarie, agenti di viaggio, assistenti amministrativi, campioni di scacchi, compositori, trader e specialisti di guerra cibernetica.

Michael Mauldin della Carnegie-Mellon University ha programmato una personalità artificiale chiamata Julia, che è capace di ingannare chiunque ci parli attraverso internet. Secondo quanto riporta la stampa, Julia è una donna molto saggia che “vive” online. È intelligente, divertente e ama flirtare. È anche appassionata di hockey e riesce a fare battute sarcastiche sulle ultime notizie. Julia comunque non è una ragazza, è un bot, una intelligenza artificiale che esiste solo online. L'incredibile progresso che è già stato fatto nel programmare intelligenze artificiali e servi digitali non lascia il minimo dubbio sul fatto che moltissime altre applicazioni arriveranno in futuro. Questo avrà significative conseguenze megapolitiche.

### _L'individuo come un insieme_

Lo sviluppo di “oggetti dotati di voce” destinati a molteplici usi crea la possibilità per l'individuo di compiere diverse attività simultaneamente. L'individuo non svolgerà più una singola attività, ma potenzialmente una dozzina o addirittura centinaia grazie all’aiuto di assistenti artificiali. Questo non solo migliorerà grandemente la capacità produttiva degli individui più talentuosi; renderà anche l'Individuo Sovrano potenzialmente molto più forte militarmente di quanto fosse nel passato.

Non solo l'individuo sarà in grado di moltiplicare le sue attività utilizzando un numero sostanzialmente illimitato di agenti virtuali. Lui o lei sarà anche in grado di agire dopo la morte. Per la prima volta, un individuo sarà in grado di portare a termine compiti elaborati anche se biologicamente morto. Non sarà più possibile, per un nemico in guerra o un criminale, eliminare completamente la capacità di un individuo di vendicarsi. Questa è una delle innovazioni più rivoluzionarie nella logica della violenza di tutta la storia.

### _Consigli per l'età dell'informazione

I più grandi cambiamenti nella vita accadono a variabili che nessuno guarda. O, per dirla in altro modo, diamo per scontate e garantite variabili che si modificano molto lentamente nel corso dei secoli.

Per la gran parte della storia umana la bilancia tra protezione ed estorsione si è spostata in un range ridotto, con l'estorsione che ha sempre avuto il sopravvento. Ora questo cambierà. Le tecnologie informatiche stanno creando i presupposti per uno stravolgimento nei fattori che determinano i costi e i benefici del ricorso alla violenza. Il fatto che degli agenti artificiali potranno investigare o anche organizzare la vendetta contro chi ha iniziato la violenza è una traccia di questo cambio d'orizzonte nell'ambito della protezione. Venticinque anni fa, questa frase sarebbe stata attribuita ad un matto: ”Se mi uccidi, preleverò tutti i tuoi i soldi dalla banca e li darò in beneficenza in Nepal”. Nel nuovo millennio, non sarà una cosa da pazzi. Se si dimostrerà una minaccia utile sarà determinato da fattori di tempo e luogo, ma anche se i conti correnti del possibile criminale non possono essere congelati, ci saranno sicuramente altri costosi attacchi che un'agente di intelligenza artificiale potrà introdurre per vendicare il crimine. Pensaci.

### _Nuove alternative nella protezione_

Questo è solo uno dei modi per migliorare la protezione che saranno favoriti dalle tecnologie dell'Età dell'Informazione. Molti di questi tenderanno a minare il monopolio della protezione e dell'estorsione che è stato dato in mano ai governi degli ultimi duecento anni. Anche senza le fantasmagorie tecnologiche, ci sono sempre stati modi alternativi di proteggersi, non tutti obbligatoriamente monopolio dei governi.

Una persona che si senta minacciata può semplicemente fuggire. Quando il mondo era giovane e gli orizzonti erano vasti, l'opzione della fuga era scelta molto spesso. Quando le persone temono ruberie o vandalismi, possono scegliere di stipulare polizze assicurative che possano diluire questi rischi. Maledizioni e invocazioni, benché forme di protezioni molto deboli, hanno comunque salvato vite ed evitato ladrocini. Solitamente funzionano in società dove i predatori sono superstiziosi. I valori possono inoltre essere protetti nascondendoli, i beni possono essere sepolti, messi in sicurezza con serrature, nascosti dietro alte mura, attorniati da sirene e telecamere ma nascondere persone e proprietà non è sempre così facile.

Di tutti i metodi impiegati e immaginati nel corso della storia per difendersi dalla violenza, uno solo è il metodo che ha surclassato tutti gli altri: la capacità di opporre violenza a violenza, la capacità di soverchiare la forza nemica che prova ad attaccare. Il problema è dove reperire un simile servizio e come motivare un individuo a rischiare la propria vita per difendere te e le tue proprietà.

A volte i parenti stretti svolgono questo servizio, a volte le tribù o i clan; mercenari o guardie private sono spesso utilizzate ma non con i risultati che ci si aspetta. Le intelligenze artificiali dell'era dell'Informazione, benché limitino le loro attività al cyber-spazio, portano nuove risposte e nuove alternative a questo problema. La loro lealtà non può essere messa in dubbio, a differenza di quella di mercenari, guardie private e perfino di cugini lontani.

### _I paradossi del potere_

Il cammino dell'uso della violenza per proteggersi dalla violenza è irto di paradossi. Nelle condizioni che sono esistite fino ad oggi, un gruppo o un'agenzia che tu puoi utilizzare per protegge te stesso e la tua ricchezza deve, per definizione, avere anche la forza per portartele via. È un compromesso che non ha soluzione.

Normalmente, potresti guardare alla competizione come un modo per impedire ai fornitori di un servizio di ignorare i desideri dei loro clienti, ma quando la violenza emerge prepotentemente questo può portare a risultati catastrofici: nel passato ha sempre portato a una spirale di violenza maggiore. Quando un'agenzia di protezione manda le proprie truppe ad arrestare le truppe di un'altra agenzia, il risultato è molto più vicino ad una guerra civile che a un atto di protezione. Quando cerchi protezione dalla violenza, solitamente non desideri l'aumento della violenza stessa, ma la sua soppressione. E cerchi una soppressione che non distrugga gli stessi clienti che avevano pagato per ottenerla.

“Durante il periodo nel quale l'uomo vive senza un potere comune che lo tenga soggiogato, esso è in quella condizione che si chiama guerra: e una guerra di tutti contro tutti, dove gli uomini vivono senza altra sicurezza di quella che la loro forza o le loro invenzioni possono fornire.” THOMAS HOBBES

### _Monopolio e anarchia_

Questo è il motivo per cui l'anarchia, o “la guerra di tutti contro tutti”, come Hobbes l'ha chiamata, raramente è stata una soluzione soddisfacente. La competizione locale nell'uso della violenza ha solitamente significato un aumento dei costi di protezione e un minor godimento di essa. A volte, gli entusiasti del libero mercato hanno suggerito che i meccanismi stessi del mercato sarebbero stati, da soli, sufficienti a regolare i diritti di proprietà e protezione, senza nessuna autorità che potesse controllare. Alcune loro analisi sono state molto eleganti, ma rimane il fatto che la regolamentazione sui diritti di proprietà e sulla protezione dettata solo dal libero mercato non è mai stata una soluzione praticabile nelle condizioni megapolitiche dell'industrialismo. Solo le società primitive, dove il comportamento umano era molto stereotipato e il numero di persone era molto basso e omogeneo, sono state in grado di sopravvivere senza un governo che offrisse il servizio di monopolizzare localmente la violenza.

Esempi di società anarchiche più evolute di quelle dei cacciatori-raccoglitori sono molto rare e molto antiche e sono per lo più diffuse tra i contadini delle foreste tropicali o in economie molto arretrate: I Kafir dell'Afghanistan pre-musulmano, alcune tribù irlandesi del medioevo, alcuni gruppi indigeni in Brasile, Venezuela e Paraguay e altri aborigeni sparsi per il mondo. I loro metodi per organizzare la protezione senza l'utilizzo di un governo sono conosciuti solo tra gli studiosi. I gruppi primitivi erano in grado di funzionare senza una specifica organizzazione specializzata nella violenza solo perché erano gruppi piccoli, chiusi e isolati.

Potevano affidarsi a stretti gradi di parentela per difendersi dalla maggior parte delle minacce di violenza su piccola scala, che erano, in effetti, le uniche minacce che potevano incontrare. Quando incontravano minacce più grandi, organizzate dagli stati, venivano immancabilmente schiacciati e assoggetti al monopolio dell'attaccante. Ovunque si siano formate società più grandi rispetto a quelle tribali, specialmente quando le rotte commerciali fecero incontrare popolazioni diverse, queste prime, che erano meglio specializzate nella violenza sono sempre riuscite a depredare qualsiasi bene delle società più pacifiche. Quando le condizioni tecnologiche favorirono il ricorso alla violenza, condannarono tutte quelle società che non erano in grado di canalizzare la gran parte delle risorse nel fare la guerra.

“Quali principi rappresentava il servizio di polizia? Chi erano criminali e chi i saccheggiatori? Un criminale può effettivamente diventare capo della polizia appena egli regolarizza il suo bottino, lo utilizza per pagarsi la difesa contro altri criminali e mantiene il monopolio sul territorio abbastanza a lungo da renderlo legittimo” FREDERIC C. LANE

### _Il governo come venditore di protezione_

Come abbiamo più volte detto, la principale funzione economica del governo, nella prospettiva di chi paga le tasse, è quella di offrire protezione dei beni e della persona. Ma spesso il governo si comporta come il crimine organizzato, estorcendo risorse dalla popolazione sotto forma di tributi o razzie.

Il governo non è solo un servizio di protezione, è anche un racket di protezione. Mentre il governo offre il servizio di protezione dalla violenza originata da altri, il crimine organizzato offre servizio di protezione dalla violenza che lui stesso imporrebbe altrimenti. Il primo è un servizio, il secondo è estorsione. Nella pratica, però, la distinzione tra le due forme di protezione può essere difficile da decifrare. I governi, come Charles Tilly ha evidenziato potrebbero essere forse definiti come “il nostro più grande esempio di crimine organizzato.”

Anche le attività del miglior governo immaginabile solitamente sono un misto tra servizio di protezione ed estorsione. Storicamente, entrambe le cose possono essere ottimizzate se il governo può imporre un semi-monopolio sulla coercizione nei territori nei quali ha giurisdizione. In caso un singolo gruppo armato riesca a stabilire il suo predominio nell'uso della violenza, la qualità del servizio di protezione fornito sarà molto più alta di quanto si avrebbe se nello stesso territorio ci fossero sempre diverse agenzie di protezione a combattersi tra loro.

### _Un naturale monopolio sulla terra_

Raggiungere un monopolio locale di coercizione non solo permette al governo di proteggere più efficacemente i suoi potenziali clienti dalle aggressioni; ma gradatamente riduce anche i costi operativi. Come scrisse Lane “L'industria dell'uso della violenza e del controllo della violenza era un monopolio naturale, quantomeno sulla terra. Entro i limiti territoriali, il servizio necessario poteva essere svolto più efficacemente da un monopolio”. Quindi un “monopolio dell'uso della forza entro un territorio delineato e continuo ha consentito all'industria della protezione di migliorare il suo prodotto e di ridurre i costi.” Così un'organizzazione governativa può offrire più protezione con meno spesa se non deve incessantemente entrare in conflitto con altri gruppi concorrenti che offrono protezione dietro pagamento.

### _Monopolio e saccheggio

Il grado di monopolio locale sulla coercizione posseduto da un governo influenza il fatto se esso sarà incentivato a proteggere le persone entro il suo controllo o se sarà più incentivato a saccheggiarle. Quando gruppo diversi si combattono tra loro alla pari, l'incentivo ad usare la violenza predatoria aumenta e il saccheggio diventa più attraente. Siccome il potere è meno stabile, e il monopolio locale della coercizione meno sicuro, l'orizzonte temporale di coloro che sono in grado di usare la violenza si stringe. Il “re della montagna” potrebbe essere su una china così scivolosa tanto che potrebbe aspettarsi di non vivere abbastanza a lungo per godere dei succosi frutti che derivano dal contenimento della violenza. Quando succede, è difficile evitare che chi comanda impieghi il suo potere per terrorizzare e saccheggiare la popolazione.

La logica della forza, orquindi, ti dice che più ci sono gruppi armati che operano nello stesso territorio, più è probabile che essi arrivino ad usare la violenza predatoria. Se non c'è una potenza che surclassa l'utilizzo libero della violenza, essa tende a proliferare e molti dei guadagni della cooperazione sociale ed economica vanno in fumo.

Il danno che può verificarsi quando la violenza è in uno stato di anarchia è dimostrato dal destino della Cina sotto i signori della guerra negli anni '30. È una storia che abbiamo raccontato in The Great Reckoning. I signori della guerra in competizione tra loro crearono un gran danno nelle aree dove non c'era una singola, soverchia forza, che li tenesse in scacco. Storie simili che raccontano cose simili sono state diffuse nel mondo dalla CNN e le sue troupe a Mogadiscio, Somalia. Le forza armate dei signori della guerra somali, chiamati “i tecnici”, hanno portato l'anarchia in quella triste nazione prima che gli Stati Uniti intervenissero militarmente per limitarli. Quando i comandanti militari statunitensi, poi, se ne andarono, i signori della guerra rispolverarono le loro armi e tornò l'anarchia. Un articolo del Washington Post osservò: “Pick-up armati con artiglieria antiaerea stanno di nuovo distruggendo tutto. Si ritorna agli spavaldi ragazzotti in t-shirt con i Kalashnikov appoggiati sulla spalla che estorcono soldi alle auto e ai bus di passaggio a posti di blocco improvvisati. Un quartiere controllato da una milizia è così pesantemente armato che i locali lo chiamano Bosnia-Erzegovina. Inoltrarsi per la città significa rivivere i giorni del 1992, quando una caotica guerra tra milizie rivali fece piombare la Somalia nell'anarchia e nella fame, facendo scattare l'invasione USA. Ancora una volta, per attraversare Mogadiscio, i viaggiatori devono ingaggiare automobili piene di gentaglia armata sperando che essi possano fornire protezione al costo di 100$ al giorno più pausa pranzo.”

Gli esempi di Somalia, Ruanda e altri che presto vedrai in TV, offrono una prova al Technicolor che la competizione violenta per il controllo del territorio non produce gli stessi guadagni economici immediati di altre forme di concorrenza; ma il contrario. I banditi di strada e la teppaglia che compete nell'anarchia sono privi anche di quei piccoli incentivi a proteggere le attività produttive che hanno illuminato le mani dei dittatori una volta il loro comando fosse stato al sicuro.

“La società di quella che definiamo età moderna è caratterizzata, in tutto l'occidente, da un certo livello di monopolio. L'uso libero di armi militari è vietato agli individui e riservato ad una autorità centrale di qualsiasi tipo, così come la tassazione della proprietà o del reddito dei singoli si concentra nelle mani di una autorità sociale centralizzata. Questo flusso finanziario permette a questa autorità di mantenere la forza militare e quindi il monopolio della tassazione di conseguenza. Essi sono due aspetti dello stesso monopolio, se uno sparisce l'altro automaticamente cade; le regole del monopolio a volte possono essere scosse più duramente su uno di questi lati piuttosto che sull'altro.
NORBERT BLIAS

## L'evoluzione della protezione

Lane ha sviluppato una tesi di cui ci siamo appropriati per i nostri propositi nell'immaginare come si sarebbe sviluppata l'Età dell'Informazione. Egli ipotizzò che la storia dell'economia occidentale, dai secoli bui in poi, possa essere inquadrata in quattro fasi di competizione e monopolio nell'organizzazione della violenza Anche se Lane tace circa i fattori megapolitici che noi abbiamo identificato influenzare la scala di grandezza entro cui i governi operano, la sua esplorazione dell'economia della violenza coincide precisamente con le tesi sviluppate in Blood in the Streets e The Great Reckoning e in molti punti di questo volume.

Abbiamo già analizzato alcuni dei fattori megapolitici che hanno giocato un ruolo nell'evoluzione delle società occidentali dopo la caduta di Roma. Anche Lane ha analizzato quel periodo, concentrandosi sulle conseguenze economiche della competizione per il monopolio della violenza. Egli ha evidenziato quattro fasi importanti nel funzionamento delle economie negli ultimi mille anni, ognuna delle quali prevedeva una diversa fase nell'organizzazione della violenza. Dopo i Secoli Bui, la prima fase è una fase di “anarchia e saccheggio” che segnò la rivoluzione feudale un millennio fa. Lane non specifica le date, ma la matematica ci viene in aiuto e fissa i confini di questa prima fase in modo abbastanza chiaro, e la sua descrizione della fase di “anarchia e saccheggio” sembra essere perfetta per narrare le condizioni durante la transizione dai Secoli Bui, quando l'uso della violenza era “molto competitivo”. Egli non dice il perché ma quando la violenza è “molto competitiva”, ciò solitamente significa che ci sono ostacoli effettivi nel proiettare la forza a distanza: in termini militari, la difesa è più forte dell'attacco.

Per ragioni che abbiamo spiegato nel Capitolo 3, questa fase di “anarchia e saccheggio” coincise con il crollo della produttività agricola causato da mutamenti climatici avversi. Dal momento che la tecnologia non offriva possibilità di scalare nell'imposizione di un monopolio della violenza, la competizione tra gli aspiranti regolatori si diffuse e le attività economiche vennero soffocate.

La debolezza dell'economia rese ancora più complesso il problema di istituire un ordine stabile. Creare un monopolio locale della violenza prevedeva costi militari troppo alti in proporzione al possibile magro ritorno economico. Senza la capacità di stabilire un vero monopolio su di un territorio economicamente vitale, i cavalieri armati terrorizzavano e saccheggiavano mentre offrivano ben poca protezione ai propri clienti.

Nota: Le quattro fasi della competizione e del monopolio nell'uso della violenza espresse da Lane sono diverse dalle quattro fasi dell'organizzazione economica che abbiamo identificato come: Caccia-raccolta, agricoltura, industrialismo ed Età dell'Informazione.

### _Feudalismo_

“La seconda fase inizia quando vengono istituiti piccoli monopoli regionali o provinciali. Allora la produzione agricola migliora e la gran parte del surplus viene requisita dai novelli monopolisti della violenza”. In ogni caso, il surplus, in questa seconda fase che chiamiamo alto medioevo, è relativamente poco. La crescita economica è frenata dall'assenza di vantaggi nell'organizzare la violenza su ampia scala, il che rende alti i costi militari per mantenere il monopolio locale. Ma, mentre i costi rimangono alti, il prezzo che queste mini-sovranità possono richiedere per offrire protezione aumenta, dal momento che, eliminata l'anarchia, aumenta l'attività economica.

Durante la parte finale della seconda fase molte organizzazioni esattrici di tributi attrassero clienti facendo offerte speciali per agricoltori e commercianti. Offrirono protezioni a prezzi scontati a chi avrebbe portato nuove terre a coltivazione e speciali servizi di polizia per incoraggiare il commercio, come quelli organizzati dai conti di Champagne per i mercanti che andavano alle loro fiere. In altre parole, quando i signori della guerra riuscirono ad avere un sufficiente controllo su di un territorio (sufficiente a renderli credibili) fecero come fanno i mercanti quando vogliono acquisire nuove fette di mercato: offrono beni e servizi scontati per attrarre nuovi clienti. I signori della guerra, poi, usarono le risorse aggiunte dalle nuove attività economiche per consolidare il loro controllo su territori sempre più ampi. Una volta che il controllo era saldo, cominciavano a godere sempre di più dei vantaggi del monopolio.

Il costo militare della protezione tendeva a decrescere e potevano anche permettersi di aumentare il prezzo del servizio senza temere che i clienti potessero andare altrove. In questa fase complicata della storia occidentale, coloro che riuscivano a usare la violenza, come lord e re, prendevano la maggior parte del surplus. C'erano pochissimi mercanti e quelli che avevano successo erano quelli che riuscivano ad evadere (o quantomeno a minimizzare) tasse, dazi e gli altri costi imposti da coloro che chiedevano soldi in cambio di protezione.
	
L'INIZIO DEL PERIODO MODERNO.

La terza fase viene raggiunta quando mercanti e possidenti terrieri che non sono specializzati nell'uso della violenza “cominciano ad avere più surplus di quello di feudatari e monarchi...in questa terza fase, le imprese specializzate nell'uso della violenza ricavano una minor parte del surplus rispetto a quelle imprese che comprano protezione dai governi” [40]. Dal momento che i mercanti sono più disposti a reinvestire i loro profitti piuttosto che consumarli, riuscirono a creare un circolo virtuoso facendoli aumentare esponenzialmente.

### _L'era della fabbrica_

Il fatto che per la creazione di grandi profitti fosse divenuta più importante l'innovazione in campo tecnologico e industriale rispetto alla capacità di abbassare i costi di protezione segna, secondo, Lane l'inizio della terza fase. Seguendo questo ragionamento, Lane colloca questa terza fase intorno al 1750.

Da quel momento in poi la tecnologia inizia a giocare un ruolo sempre più fondamentale per la prosperità di un territorio. Per fare un esempio estremo, anche quelle aree dove un governo non era mai esistito, come in alcune zone della Nuova Zelanda prima del 1840, non erano divenute prospere, benché non avessero mai avuto tasse da pagare. A quel punto della storia, le innovazioni tecnologiche e industriali erano molto più importanti, per generare profitti, di qualsiasi risparmio potesse essere creato dall'abbassamento dei costi di protezione, financo fossero stati portati a zero. Con il crescere in dimensioni degli stati, il sistema di credito e finanziamento originariamente sperimentato dai governi per aumentare le risorse da destinare alle operazioni militari divenne disponibile per finanziare imprese commerciali su più ampio raggio.

Benché Lane non lo dica, la concentrazione di vantaggi tecnologici in un dato territorio ridusse la competizione tra giurisdizioni e permise, alle imprese specializzate nell'uso della violenza o ai governi, di aumentare i prezzi dei loro servizi. Quando ci sono differenze tecnologiche importanti tra concorrenti di una giurisdizione e un'altra (come ci furono durante l'Era Industriale) gli imprenditori che vivono nella giurisdizione con la miglior tecnologia tendono a produrre più profitti, anche se devono pagare tasse e costi più alti ai loro governi.

### _Saccheggio con un sorriso_

I governi dell'Era Industriale hanno goduto di uno stupendo monopolio da sfruttare. I loro costi reali per offrire protezione erano estremamente ridotti rispetto ai prezzi che chiedevano per i loro servizi.

I governi di quel periodo prosperavano in un mondo dove la competizione era così distorta che potevano impegnarsi molto di più nell'attività di saccheggio che in quella di protezione e la cosa poteva passare sostanzialmente sotto silenzio. Fu un periodo particolare della storia.
Gli svantaggi dell'anarchia durante le condizioni megapolitiche dell'industrialismo resero la concorrenza tra i servizi di protezione, all'interno dello stesso territorio, tecnologicamente impraticabili. L'unico modo per raggiungere una vera protezione, in queste condizioni, era di poter gestire la capacità di impiegare una violenza sempre più grande. E comunque c'era ben poco da guadagnare nel provare a distinguere meglio tra la parte di tasse che, secondo le parole di Lane, andava “come pagamento di un servizio reso” e la “parte che uno sarebbe tentato di chiamare saccheggio”. La distinzione sicuramente c'era ma siccome uno era obbligato a pagare le tasse in ogni caso, rimuginarci sopra poteva solo soddisfare una curiosità morbosa, nulla più. Come disse Lane, non importa che percentuale di tasse fosse un ladrocinio, esse erano il prezzo da pagare “per evitare perdite ben più gravi.”

### _L'ascesa dei redditi durante l'industrialismo_

Questo dilemma era in parte tollerabile perché durante i due secoli di dominazione degli Stati-Nazione i redditi sono cresciuti sensibilmente, in modo particolare in quelle giurisdizioni dove si ebbe il maggior sviluppo industriale. I governi delle nazioni OCSE chiedevano una percentuale sui redditi più alta ogni anno, ma l'incremento di tassazione era comunque accompagnato da un maggiore aumento dei redditi e una più grande disuguaglianza di ricchezza con il resto del mondo. Sotto queste condizioni, l'opposizione all'aumento delle tasse era molto marginale e insufficiente a modificare il proseguo degli eventi. Infatti, per ragioni esplicate negli scorsi capitoli, la sopravvivenza militare per uno Stato-Nazione industriale dipendeva ampiamente sul fatto che non potessero essere messi limiti al suo richiedere risorse ai cittadini.

In qualsiasi Stato industrializzato le politiche andavano quasi tutte nella stessa direzione. Al più alto livello di industrialismo dopo la Seconda guerra mondiale l'aliquota delle imposte sul reddito marginale raggiunse il 90% o più. Questa era un'asserzione talmente violenta del diritto dello Stato di appropriarsi delle risorse dei cittadini che nemmeno i despoti orientali delle prime civiltà agricole si spinsero mai tanto in là. Ma la versione moderna del saccheggio seguiva la sua logica, la quale era determinata dalle caratteristiche della tecnologia industriale che abbiamo descritto prima.

Questa tecnologia rese possibile per lo Stato requisire e redistribuire ricchezze in modo facile, lasciando che il fardello di tali requisizioni restasse principalmente sulle spalle di una piccola frazione di capitalisti. Molti dei processi industriali erano strettamente dipendenti dalle risorse naturali e dunque legati a doppio filo ai luoghi in cui queste risorse si trovavano.

Un'acciaieria, una miniera o un porto potevano essere spostati, se si riusciva a farlo, con costi esageratamente alti. Queste tipologie di industrie erano obiettivi facili per l'esattore delle tasse. Le tasse su proprietà, aziende ed eredità crebbero in modo cospicuo in questo periodo. Allo stesso modo successe per le tasse sul reddito, prima per i capitalisti poi anche per gli stessi lavoratori. L'avvento del lavoro nelle fabbriche rese facile tassare il reddito da stipendio, che poteva essere tassato alla fonte grazie alla collaborazione tra le agenzie di riscossione e i manager aziendali. Ci sembra scontato oggi, ma raccogliere le tasse all'ingresso di una fabbrica era molto più facile che inseguire in lungo e in largo artigiani e contadini indipendenti per svuotare le loro tasche. In breve, le tecnologie industriali portarono a considerare la tassazione un’operazione di routine, predicibile e meno pericolosa per l'esattore di quanto fosse mai stato. Inoltre, permisero un'espropriazione delle risorse maggiore di quanto qualsiasi altra sovranità fosse mai riuscita a fare prima.

### _Proteggere cosa?_

Il fatto che le società possono farsi più ricche mentre la percentuale di reddito assorbita dalle tasse aumenta sempre più ci porta a farci una domanda sul tipo di protezione che i governi fornivano alle economie industriali: Cosa stavano proteggendo? La nostra risposta: in primo luogo le installazioni industriali con molti capitali investiti e significative vulnerabilità agli attacchi. La presenza di grandi agglomerati industriali non sarebbe stata possibile in un ambiente disordinato condito dalla competizione per gestire la violenza, anche se tale competizione avrebbe garantito il ridursi della quota che i governi potevano richiedere in regime di monopolio. Questo è il motivo per cui imprese con grandi capitali sono antieconomiche nelle zone più degradate degli Stati Uniti, così come lo sono nelle società del Terzo Mondo dove la violenza è endemica. La società industriale nel suo insieme poté fiorire proprio perché un certo tipo di ordine fu istituito e mantenuto. Le imprese erano soggette a regolari e predicibili saccheggi, piuttosto che a episodi di violenza sparsi e non programmati.

Però, persino durante le fasi più importanti dell'industrialismo, fu sempre esagerato parlare di un governo come di un “monopolista assoluto della forza”. Tutti i governi provano ad avere un monopolio assoluto, ma come abbiamo visto, i lavoratori delle grandi industrie solitamente capiscono che sono in grado di usare la violenza contro i datori di lavoro.

Fintanto che la maggior parte delle persone ha accesso alle armi, o una bolgia di persone ha la capacità di rovesciare un bus o di tirare pietre alla polizia, coloro che controllano il governo non avranno il monopolio totale della violenza. Semplicemente ne controllano la maggior parte, una parte tanto ampia che diventa antieconomico per la maggior parte delle persone competere con il governo.

### _L'età dell'informazione_

L'Età dell'Informazione potrebbe essere la quinta fase nell'evoluzione della competizione per l'uso della violenza in occidente. Una fase che non fu predetta da Lane. Questa quinta fase prevede la competizione nel cyber-spazio, un'arena non soggetta al monopolio di nessuna agenzia deputata all'uso di violenza. Non è soggetto a monopolio perché non è un territorio.

Benché gli argomenti di Lane abbiano in loro delle assunzioni (convenzionali nel dopoguerra) sull'inevitabilità dello Stato-Nazione, egli riconobbe un punto che sarà fondamentale nel capire il futuro che lui non fu in grado di immaginare cinquant'anni fa. Il fatto che nessun governo è mai riuscito ad avere il monopolio della coercizione sul mare aperto. Ragionaci: nessuna legge governativa è mai stata applicata esclusivamente lì. È un fattore della massima importanza nel capire come l'organizzazione della violenza e della protezione evolverà con il migrare dell'economia nel cyber-spazio, che non ha nessuna esistenza fisica. Per gli stessi motivi per cui Lane notò che nessun governo è mai stato in grado di monopolizzare la violenza nel mare aperto, sarà molto difficile che un governo possa monopolizzare la violenza in un regno infinito che non ha barriere fisiche.

## Competizione senza anarchia

In passato, quando le condizioni resero difficile per una singola entità di fornitura di violenza ottenere il monopolio, il risultato fu sempre anarchia e razzie. L'Età dell'Informazione, invece, ha cambiato le modalità tecnologiche con cui la violenza viene organizzata e propagata in un modo che non ha precedenti. A differenza del passato, quando l'impossibilità di stabilire un monopolio della protezione in un determinato territorio, significava aumento di costi militari e minor profitto, il fatto che oggi un governo non possa monopolizzare il cyber-spazio significa minor spesa militare e più profitto.

Questo perché le tecnologie informatiche creano una nuova dimensione nella protezione. Per la prima volta nella storia, le tecnologie informatiche permettono la creazione e la protezione di beni che sono completamente al di fuori di qualsiasi territorio monopolizzato da un governo.

“I paesi dove le unità di potere politico e di governo sono diversificate e mancano di una fonte giurisdizionale e di potere centrale, stabile e senza concorrenti, necessitano di escogitare le proprie soluzioni per affrontare i problemi posti entro i propri confini” REES DAVIES

### _L'analogia con la frontiera_

Il Cyber-spazio è, in un certo senso, l'equivalente tecnologico di una “marca” medievale (quelle regioni di frontiera che, essendo soggette a più giurisdizioni in competizione, erano, di fatto, molto più libere). Uno sguardo a come queste regioni di frontiera funzionavano potrebbe darci consigli su come le leggi di frontiera potrebbero essere trasposte all'interno del cyber-spazio.

Andorra sopravvive come una specie di fossilizzata regione di frontiera tra la Francia e la Spagna, un artefatto delle condizioni megapolitche che resero difficile per qualsiasi regno prevalere su un altro in una regione di trecento chilometri quadrati fredda e inaccessibile, cesellata sui Pirenei.

Nel 1278, fu stipulato un contratto per dividere la sovranità su Andorra tra i locali lord feudali di Francia e Spagna. Per la Francia firmò il conte di Foix e per la Spagna il vescovo di Urgel. Entrambi nominarono un “vicario” ciascuno che esercitava un minimo di potere autoritario su Andorra comandandone la sparuta milizia (che oggi è il corpo di polizia).

Il ruolo del conte fui poi sostituito, nel corso della storia, dal governo francese che “comandava” da Parigi. Tra i doveri del conte c'era quello di riscuotere metà del tributo che annualmente Andorra pagava, una somma equivalente all'affitto mensile di una catapecchia. Il vescovo di Urgel continua a ricevere la sua metà del tributo, allo stesso modo dei suoi predecessori medievali.

Come implicato dall'avere due agenzie di riscossione, ci sono sempre state due fonti di “supervisione giurisdizionale e di potere” in Andorra. Gli appelli alle leggi civili di Andorra sono tradizionalmente depositati sia al Collegio Episcopale di Urgel, sia alla Corte di Cassazione di Parigi.

Una conseguenza dell'ambigua posizione di Andorra fu che quasi nessuna legge fosse applicata. Andorra ha goduto di un governo minuscolo e di nessuna tassazione per più di settecento anni. Oggi è un paradiso fiscale, ma fino agli anni '70 Andorra era conosciuta per essere un territorio molto povero. Una volta piena di alberi, fu deforestata dagli abitanti che necessitavano di legno per passare i freddi inverni (tieni presente che l'intero territorio di Andorra è coperto di neve da novembre ad aprile ogni anno). Anche in estate, Andorra è così fredda che il grano cresce solo sulle pendenze esposte a sud. Se la nostra descrizione ti fa apparire Andorra un posto non invitante, hai appena appreso il segreto del suo successo: Andorra è sopravvissuta come un'enclave feudale fino al periodo degli Stati-Nazione perché era isolata e poverissima.

Una volta c'erano molte regioni di frontiera o “marche” dove le sovranità erano diluite l'una nell'altra. Queste frontiere violente resistettero per decadi (a volte per secoli) nelle periferie d'Europa e molte di esse erano zone poverissime. Come abbiamo già detto c'erano “marche” tra l'area Celtica e Inglese in Irlanda, tra il Galles e l'Inghilterra, tra Scozia e Inghilterra, Italia e Francia, Francia e Spagna, Germania e le zone slave del centro-Europa e tra il regno cristiano di Spagna e quello musulmano di Granada. Come Andorra, queste regioni di frontiera svilupparono una peculiare forma istituzionale e legale, una cosa che potremmo rivedere ancora nel prossimo millennio.

Grazie alla competizione tra due autorità, ognuna delle quali era debole, i regolatori a volte sollecitavano dei volontari a trasferirsi nelle regioni di frontiera in modo da aumentare l'ampiezza della loro autorità. Logicamente i volontari erano attirati dal trasferirsi per essere liberati dal fardello delle tasse. Dal momento che le autorità competevano in un perfetto equilibrio, se una delle due avesse provato ad imporre delle tasse eccessive, avrebbe disincentivato i propri cittadini a trasferirvisi, e anzi, li avrebbe convinti a passare alla concorrenza. I residenti in una “marca” potevano scegliere a quali leggi obbedire. La scelta non era ideologica, semplicemente era basta sulla debolezza delle autorità in competizione.

Cionondimeno, sorsero difficoltà che dovevano essere risolte. Nell'epoca feudale i signori che avevano proprietà che stavano su entrambi i lati della frontiera dovevano affrontare un serio conflitto di obblighi e promesse. Per esempio, un lord sulla frontiera tra Scozia e Inghilterra che avesse avuto possedimenti da entrambe le parti, teoricamente, sarebbe stato obbligato a scendere militarmente in campo schierandosi a favore di entrambe le fazioni. Per risolvere questi obblighi contraddittori, ciascuno, indipendentemente dalla sua posizione nella scala gerarchica, poteva scegliere a quale legge ubbidire tramite un processo legale chiamato confessione.

Le tecnologie informatiche creeranno opportunità simili per scelte concorrenziali nel domicilio fiscale delle attività economiche, ma con sostanziali differenze. Una è che, a differenza delle regioni di frontiera medievali, il cyber-spazio sarà una regione di frontiera molto ricca e sarà una frontiera in espansione piuttosto che in rimpicciolimento. Senza grandi incentivi, pochissime persone si sarebbero spostate dalle regioni centrali a quelle periferiche durante il medioevo perché le frontiere tendevano ad essere violente e povere. In più, non agivano come magneti che attirassero risorse fuori dal controllo dell'autorità centrale ma Il cyber-spazio lo farà.

In secondo luogo, la nuova frontiera non sarà un duopolio che porta allo scontro due autorità fino a portarle a cercare compromessi sulle loro ambizioni territoriali. Questi compromessi raramente funzionavano per due motivi: c'erano abissali differenze culturali tra le due autorità e, più importante, mancavano della capacità di far rispettare un eventuale accordo, avendo a disposizione una forza militare insufficiente nel territorio. Durante l'era dello Stato-Nazione, quando le autorità nazionali arrivarono ad esercitare una tale forza da imporre una soluzione definitiva, molte “marche” e zone di frontiera sparirono e definire confini divenne la norma. Questa è una soluzione comoda se un duopolio che monopolizza la violenza si deve dividere l'autorità su regioni contigue. Ma la competizione per attrarre domiciliati nel cyber-spazio non sarà solo tra due autorità ma tra migliaia d'autorità sparse per il mondo. Per gli stati territoriali sarà impossibile creare un cartello per mantenere le tasse alte, allo stesso modo in cui, nel libero mercato, è impossibile avere un cartello tra migliaia di aziende per monopolizzare i prezzi.

Per esempio, pensa la mossa delle Seychelles, un piccolissimo paese nell'Oceano Indiano, di emanare una nuova legge sugli investimenti che il governo americano ha ufficialmente descritto come Decreto-legge “benvenuti criminali”. Per legge, chiunque investa dieci milioni di dollari alle Seychelles non solo sarà protetto dall'estradizione ma egli sarà dotato anche di passaporto diplomatico. Al contrario della definizione degli Stati Uniti, comunque, i destinatari previsti non sono i trafficanti di droga, che sono comunque protetti da governi ben più potenti, ma imprenditori indipendenti che sono diventati politicamente scomodi nel loro paese. Il primo potenziale beneficiario della legge delle Seychelles è un bianco del Sud Africa che è diventato molto ricco aggirando le sanzioni economiche del vecchio regime dell'Apartheid. Ora deve affrontare il pericolo del nuovo governo sudafricano e vorrebbe pagare le Seychelles per avere protezione.
	
Indipendentemente dal singolo caso, l'esempio mostra come i tentativi di creare un cartello monopolistico per la protezione territoriale da parte dei governi sono destinati a fallire; come già detto la competizione sarà tra migliaia di giurisdizioni. Nell'epoca delle corporazioni virtuali, gli individui sceglieranno il loro domicilio fiscale in una giurisdizione che garantirà il miglior servizio al minor costo. In altre parole, la sovranità sarà commercializzata. Le tecnologie informatiche stanno portando i governi in una competizione che non sarà militare, ma sarà sulla qualità e sul prezzo di un genuino servizio di protezione. In poche parole, i governi dovranno dare ai cittadini ciò che essi desiderano.

### _La minore utilità della violenza_

Ciò non vuol dire, ovviamente, che i governi rinunceranno ad utilizzare la violenza, tutt'altro. Quello che vogliamo dire è che la violenza perderà i benefici del suo uso su larga scala. Una delle possibili reazioni governative sarà intensificare l'uso della violenza in ambito locale per compensare il suo declino globale di significato. Qualunque cosa facciano i governi, però, saranno impossibilitati dal saturare il cyber-spazio con la violenza, come invece hanno fatto sulla terra nel periodo moderno. Non importa quanto i governi proveranno ad entrare nel cyber-spazio, non potranno essere più forti e potenti rispetto agli altri in quel reame.

Ironicamente, i tentativi degli Stati-Nazione di ingaggiare “guerre informatiche” per dominare od ostacolare l'accesso al cyber-spazio, probabilmente serviranno per accelerare la loro stessa fine. La tendenza verso la devoluzione dei sistemi più elefantiaci è già evidenziata dalla sparizione dell'economia di scala e dall'aumentare dei costi per tenere insieme gruppi sociali frammentati. L'ironia delle guerre informatiche è che saranno devastanti più per il fragile sistema industriale che per le emergenti economie informatiche.

Dal momento che le tecnologie informatiche non si possono fermare, il cyber-commercio potrebbe procedere in tandem con i problemi causati da una guerra informatica in modi che, con una guerra territoriale, sarebbero impossibili. Faresti fatica ad immaginare milioni di scambi commerciali sul fronte di una guerra del XX secolo, ma le guerre virtuali non impediranno al cyber-spazio di ospitare moltissime attività contemporaneamente. E siccome la realtà virtuale non esiste fisicamente, ci sarà pochissimo pericolo di prossimità: non si può essere colpiti da uno shrapnel che esplode virtualmente.

### _Vulnerabilità dei sistemi di larga scala_

I danni della guerra dell'informazione saranno per lo più percepiti dai sistemi industriali di larga scala che hanno un controllo centralizzato. Le autorità militari statunitensi, e degli altri grandi Stati-Nazione, pianificano e temono attacchi informatici che avrebbero gravi conseguenze sui sistemi più grandi. Un attacco informatico potrebbe danneggiare le telecomunicazioni, disabilitare il controllo del traffico aereo, o sabotare le pompe che distribuiscono acqua potabile alle città. Un virus programmato appositamente potrebbe attaccare i generatori nucleari, facendo saltare parte della rete elettrica nazionale. Una cosiddetta “bomba logica” (un pezzo di codice maligno all'interno di un programma) potrebbe rubare un sacco di informazioni strategiche, la maggior parte delle quali sono contenute in sistemi operativi centralizzati e vulnerabili, ereditati dall'Era Industriale. A meno di una distruzione massiccia e omnicomprensiva delle tecnologie informatiche, che distruggerebbe l'intera economia mondiale, il commercio online e la realtà virtuale saranno sempre oltre la possibilità di controllo da parte dei governi.

Anche uno dei difetti della tecnologia informatica, ovvero l'apparente vulnerabilità dei sistemi di preservazione delle informazioni dalla distruzione o dall'usura, è stato ampiamente risolto da nuove tecnologie di archiviazione. Un nuovo sistema chiamato HD-ROM utilizza un sistema simile a quello della manifattura computerizzata per creare un archivio nel vuoto. La capacità di archiviazione delle informazioni supera i 25 GB per centimetro quadrato. A differenza dei vecchi sistemi che erano sensibili all'usura o agli shock esterni, i dati immagazzinati in un HD-ROM resisteranno per sempre. Uno degli sviluppatori dell'HD-ROM, Bruce Lamartine, afferma “E' virtualmente immune agli attacchi del tempo, agli shock termici e meccanici o ai campi elettromagnetici che sono così dannosi per altri sistemi di archiviazione”. Persino l'esplosione di una bomba nucleare potrebbe non riuscire a distruggere alcune informazioni di vitale importanza, come ad esempio il codice di una moneta digitale, sulla quale saranno basati gli scambi nella cyber-economy.

“Gli eserciti moderni dipendono così tanto dall'informatica che è possibile renderli cechi e sordi e raggiungere la vittoria senza combattere nel senso convenzionale del termine”
COL. ALAN CAMPEN, U.S.A.F. (Ret.)

## Superpoteri della guerra virtuale

L'ipotesi di uno Stato-Nazione in guerra diventerà sempre meno megapoliticamente sensata man mano che aumenterà l'importanza dell'informatica negli scenari bellici. Dal momento che non ha esistenza fisica, il cyber-spazio non è un regno nel quale la forza, per come la intendiamo nel mondo fisico, avrà un'importanza schiacciante nel mantenimento del potere e del comando. Non importa quanti programmatori sono coinvolti nello scrivere codice, l'unica cosa che conta è che quel codice funzioni. L'Individuo Sovrano potrebbe veramente contare, nel cyber-spazio, tanto quanto uno Stato-Nazione, con il suo posto alle Nazioni Unite, la sua bandiera e il suo esercito. In un senso puramente economico, alcuni individui già ora hanno redditi che superano quelli di alcuni stati.

Ma non è tutto. In una guerra virtuale, condotta tramite la manipolazione delle informazioni, alcuni individui potranno rendersi ampi tanto quanto gli stati moderni, o anche di più. Un singolo individuo bizzarro e geniale, lavorando con i suoi servi digitali, potrebbe teoricamente avere lo stesso impatto, in una guerra virtuale, di uno Stato-Nazione. Bill Gates, ad esempio, potrebbe.

In questo senso, l'era dell'Individuo Sovrano non è solamente uno slogan. Un hacker, o un piccolo gruppo di matematici, per non dire un'azienda come Microsoft o qualsiasi altra azienda di computer, potrebbe teoricamente fare tutto quello che fa la Task Force sulla guerra cibernetica del Pentagono. Ci sono centinaia di aziende nella Silicon Valley (e altrove) che sarebbero in grado di condurre una guerra cibernetica meglio della maggior parte degli Stati-Nazione esistenti.

La presunzione che i governi continueranno a monopolizzare la vita terrena quando altri modi per proteggersi si staglieranno di fronte a noi è un fatto totalmente anacronistico. É più probabile che il risultato sarà che lo Stato-Nazione dovrà essere riconfigurato per ridursi e ridurre la sua vulnerabilità a virus informatici, bombe logiche, reti infettate, e programmi-trappola che possono essere sfruttati dall'Agenzia per la Sicurezza Nazionale, o da qualche hacker teenager.

La logica megapolitica del cyber-spazio ci suggerisce che i sistemi centralizzati che ora dominano le più grandi infrastrutture mondiali dovranno essere sostituiti da modelli di sicurezza distribuiti in modo che non possano essere facilmente catturati o bloccati da un virus informatico. Nuovi tipi di software, conosciuti come sistemi aperti agorici (dei sistemi pubblici basati sui principi dell'open-source N.d.T.), rimpiazzeranno i sistemi centralizzati ereditati dall'industrialismo. Questi antiquati software allocavano capacità computazionale secondo prestabilite e rigide priorità, proprio come il pianificatore del Gosplan, nell'ex Unione Sovietica, era solito allocare i beni nei magazzini seguendo rigide regole. I nuovi sistemi sono controllati da algoritmi che imitano i meccanismi di mercato per allocare risorse in modo efficiente grazie ad un sistema interno di offerte che replicano i processi competitivi della mente. Al posto del monopolio di un super-computer centralizzato che controlla le varie funzioni, ci sarà la decentralizzazione nel nuovo millennio.

Non c'è miglior esempio della resilienza dei sistemi distribuiti rispetto a quelli centralizzati di quello dimostrato dalla Digital Equipment nel loro laboratorio di Palo Alto. Un ingegnere ha aperto la porta dell'armadio che conteneva il serve della ditta e, come raccontato da Kevin Kelly, “ne ha strappato un cavo. Il network ha bypassato lo strappo e non ha vacillato nemmeno un po'”

L'Era dell'Informazione non solo faciliterà la competizione senza anarchia nel cyber-spazio; ma inevitabilmente porterà al ridimensionamento degli importanti sistemi ereditati dall'industrialismo. Un tale ridimensionamento è essenziale per rendere questi sistemi meno vulnerabili agli attacchi che potrebbero arrivare da chiunque e da ovunque. Così come l'Età Industriale portò al cambiamento delle istituzioni che aveva a sua volta ereditato dal medioevo, come scuole e università, così le istituzioni dell'Età Industriale saranno miniaturizzate dall'avvento delle micro-tecnologie.

La necessità di protezione dai banditi sull'Autostrada dell'Informazione abbisognerà dell'utilizzo molto ampio di algoritmi crittografici a chiave pubblica/privata. Già oggi permettono a chiunque di crittografare qualsiasi messaggio in un modo più sicuro di quanto il Pentagono, solo una generazione fa, riuscì a crittografare i codici di lancio missilistici. Queste potenti e indistruttibili forme di crittografia saranno necessarie per rendere sicure le transazioni finanziare da attacchi di hacker o ladri.

Saranno necessarie anche per un altro motivo. Istituzioni finanziare private e banche centrali adotteranno gli algoritmi crittografici quando capiranno che il governo statunitense (e probabilmente non solo quello) sarà in grado di penetrare gli attuali software bancari e i sistemi informatici per mandare letteralmente in bancarotta una nazione o per chiudere l'account bancario di qualsiasi individuo. Non c'è nessuna ragione tecnologica perché un individuo o una nazione debbano lasciare i propri depositi finanziari o le loro transazioni alla mercé degli Stati Uniti o del successore del KGB o di altre organizzazioni simili, lecite o non lecite.

Algoritmi crittografici impossibili da rompere da parte dei governi non sono un sogno: sono già disponibili in modo gratuito su internet. Quando i sistemi satellitari orbitali saranno pienamente operativi, gli individui, utilizzando potenti computer con antenne non più grandi di quelle dei telefoni portatili, potranno comunicare in tutto il mondo senza appoggiarsi alla rete telefonica. Non sarà possibile per un governo monopolizzare il cyber-spazio, un reame senza contraltare fisico, più di quanto fosse possibile per un cavaliere ostacolare la transizione all'industrialismo montando un potentissimo destriero.

### _Protezione grazie all'invisibilità_

Le società informatizzate metteranno molte risorse al di fuori della possibilità di predazione. Quando la maggior parte di transazioni finanziarie e commerciali saranno nel cyber-spazio, le risorse ivi presenti saranno pressoché immuni da saccheggi o ruberie. Dunque, i predatori non saranno più in grado di raccogliere così tante risorse come fanno oggi e come hanno sempre fatto per tutto il XX secolo.

Inevitabilmente, quindi, la protezione governativa sulle ricchezze mondiali sarà ridondante. Il governo non sarà in grado di proteggere un deposito bancario meglio di quanto possa fare tu stesso individualmente. Dal momento che il governo sarà sempre meno necessario, il suo costo dovrebbe precipitare proprio in virtù di questo motivo. Ma ce ne sono anche altri.

Con l'aumentare del numero di transazioni condotte nel cyber-spazio, gli individui potranno scegliere la giurisdizione nella quale depositarle. Questo creerà grande competizione nei prezzi dei servizi governativi dal momento che saranno su base non monopolistica. Questa è una cosa rivoluzionaria. Come George Mellon scrisse sul Wall Street Journal, l'istituzione che meglio ha resistito alle forze competitive globali è stata lo Stato assistenziale. Uno studio dei ricercatori della Wharton School e della Australian National University discusse le forze che incidevano sulla redistribuzione del reddito. Geoffrey Garrett e Deborah Mitchell conclusero che “non c'è evidenza che l'inserimento di dinamiche di mercato abbia messo pressione alle politiche sociali”, ma al contrario, scrivono “I governi hanno invariabilmente risposto alle dinamiche di mercato aumentando la redistribuzione del reddito”. L'avvento della cyber-economy metterà finalmente lo Stato assistenziale in una vera competizione. Ciò cambierà la natura delle sovranità e trasformerà le economie dal momento che il bilanciamento tra protezione ed estorsione penderà decisamente dalla parte della protezione, come mai è successo prima.

