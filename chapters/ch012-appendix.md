# Appendice

# STRATEGIE E CONSEGUENZE

“Di tutti i trentasei modi per levarsi dai problemi, il migliore è andarsene”
PROVERBIO CINESE

Gli argomenti trattati in questo libro hanno molte implicazioni (e poco ortodosse) per ottenere l’indipendenza finanziaria nell’Era dell’Informazione. Tra le più importanti possiamo citare:

1. La cittadinanza è obsoleta. Per ottimizzare i tuoi guadagni e diventare un Individuo Sovrano, dovrai diventare un cliente del governo (o di un qualsiasi servizio di protezione) piuttosto che un cittadino. Invece di pagare qualsiasi tassa un politico arraffone decida di importi dovrai metterti in una posizione che ti permetta di poter contrattare privatamente le tasse, di modo da evitare di pagare al governo dei servizi a cifre fuori mercato.

2. Di tutte le nazionalità del mondo, la cittadinanza statunitense è quella che porta con sé le maggior difficoltà per diventare un Individuo Sovrano. Il cittadino americano che cerca la libertà finanziaria dovrà obbligatoriamente ottenere un altro passaporto per privatizzare o denazionalizzare sé stesso. Se non sei cittadino statunitense sarebbe stupido da parte tua diventarlo e divenire soggetto di tassazione predatoria.

3. Sulla base di ciò che accade nei sistemi ormai al collasso, coloro che optano per l’ultimum rifugium e riescono ad andarsene velocemente saranno coloro che se la caveranno meglio. I pericoli di una reazione nazionalista al crollo dello Stato-Nazione non vanno assolutamente sottovalutati. Non dovresti lasciare i tuoi soldi in una nazione che rivendica il diritto di arruolare te, i tuoi figli o tua nonna.

4. Qualunque sia la tua attuale residenza o nazionalità, per mantenere la tua ricchezza dovresti risiedere in un paese diverso da quello di cui detieni il tuo passaporto e i tuoi soldi dovrebbero essere in un’altra giurisdizione ancora (preferibilmente un paradiso fiscale)

5. Dovresti viaggiare molto per selezionare attentamente delle residenze alternative in nazioni dove dovrai avere il diritto di andare liberamente in caso d’emergenza.

6. La violenza diventerà casuale e localizzata; il crimine organizzato crescerà d’importanza. Sarà molto importante risiedere in luoghi fisicamente protetti, ben più che nel XX Secolo. La protezione sarà demandata alla tecnologica piuttosto che al governo. Quando l’autorità centrale è debole, costruire muri che tengano lontani i criminali è sempre stata un’ottima soluzione.

7. Se hai ricchezze dovresti assumere un servizio di protezione privato per difenderti dai criminali e dagli attacchi governativi. Le funzioni di polizia saranno man mano sempre più affidate a guardie private legate ad associazioni mercantili e comunitarie.

8. I luoghi ricchi di opportunità e sicurezza cambieranno. Le economie che hanno beneficiato dell’Era Industriale potrebbero subire un peggioramento degli standard di vita e potrebbero vedere disordini sociali quando i governi si dimostreranno incapaci di mantenere la prosperità e i diritti.

9. I quarantotto paesi meno sviluppati del mondo, che contano circa 550 milioni di persone con un reddito pro capite di 500$ avranno destini molto diversi durante l’Era dell’Informazione. Molti diventeranno ancora più poveri ed emarginati, garantendo possibilità solo agli imprenditori più sfrontati; ma altri, che riusciranno a superare gli ostacoli strutturali, vedranno crescere la loro ricchezza.

10. Le giurisdizioni dove poter godere di ottimi standard di vita e di opportunità economiche saranno quelle economie del sud che vantano già ottime infrastrutture e splendidi paesaggi come Argentina, Nuova Zelanda e Cile. Queste aree saranno anche meno facilmente attaccabili da terroristi con armi chimiche.

11. La più importante economia del futuro non sarà la Cina ma la cyber-economy. Per trarne il maggior vantaggio possibile dovrai posizionare il tuo business nel World Wide Web.

12. La crittografia sarà fondamentale per la liberazione dell’individuo e per il commercio sul Web. Dovresti utilizzarla fin da subito. Come la Chiesa tentò di proibire la stampa durante il medioevo, così gli Stati Uniti (o altri governi aggressivi) tenteranno di controllare e bloccare la crittografia. Come accadde cinquecento anni fa, questo potrebbe spingere l’utilizzo di tale tecnologia laddove l’autorità è più debole, assicurando che essa prosperi e sia utilizzata nel modo più sovversivo possibile.

13. Quando possibile, tutte le attività economiche dovrebbero essere domiciliate all’estero, in un paradiso fiscale. Questo è particolarmente importante per i siti Web e gli indirizzi internet per i quali non c’è alcun vantaggio nel domiciliarli in giurisdizioni territoriali con alta tassazione.

14. Le corporazioni dell’Era Informatica saranno sempre più virtuali. Legami contrattuali senza contraltare fisico. Le corporazioni virtuali dovrebbero essere domiciliate presso paradisi fiscali offshore per minimizzare la tassazione predatoria.

15. I redditi diventeranno più diseguali all’interno della stessa giurisdizione ma più uguali fra loro. Le nazioni con una forte tradizione di diseguaglianza sociale potrebbero essere relativamente più stabili in queste condizioni, rispetto a quelle giurisdizioni dove, durante l’Era Industriale, si è creata l’aspettativa di una redistribuzione del reddito più egalitaria.

16. Dal momento che, nel determinare il compenso, le performance diventeranno relativamente più importanti rispetto la produzione nel suo insieme, fare l’agente diventerà una bella occupazione, non solo per i performer di altissimo calibro, come una star del calcio o una cantante d’opera, ma anche per le persone di modeste capacità che potranno accogliere favorevolmente l’aiuto per ottenere una posizione lavorativa ben remunerata.

17. Il lavoro diventerà sempre più a cottimo o per obiettivi.

18. Alcune professioni saranno rimpiazzate da assistenti digitali in grado di reperire informazioni rapidamente.

19. Il controllo sulle risorse passerà di mano, dagli Stati alle persone con notevoli abilità, dal momento che gran parte della ricchezza sarà creata dalle idee.

20. Come ha osservato il professor Guy Bois nel suo libro “The Transformation of the Year One Thousand” “in un periodo di crescenti difficoltà, gli elementi più deboli del corpo sociale tendono a polarizzarsi attorno ad un astro nascente.” Nella trasformazione dell’anno duemila, l’astro nascente sarà l’Individuo Sovrano. Man mano che il sistema dello Stato-Nazione crollerà, le persone avverse al rischio (che in precedenza avrebbero cercato un impiego pubblico) potrebbero vedere di buon grado lavorare per i più ricchi.

21. Potrai vedere un calo del consumo pro capite in paesi come gli Stati Uniti, che sono stati i principali consumatori di risorse negli ultimi anni dell’Era Industriale.

22. La deflazione del debito potrebbe accompagnare la transizione nel nuovo millennio.

23. La fine della politica vedrà la morte delle banche centrali e della manipolazione della moneta. La cyber-moneta diventerà la nuova moneta dell’Era dell’Informazione, rimpiazzando la moneta cartacea dell’industrialismo. Questo non solo ribalterà le fortune degli “stampatori di banconote” ma implicherà anche la fine dell’inflazione come strumento grazie al quale gli stati possono controllare le risorse. I tassi d’interesse reali tenderanno a crescere.

24. Sebbene l’esperienza del XIX Secolo abbia dimostrato che la crescita a lungo termine può procedere anche quando la deflazione aumenta il valore del denaro, le strategie aziendali e di investimento dovranno essere adattate alla nuova realtà deflazionistica. Cioè: il debito dovrebbe essere evitato, il risparmio e la riduzione dei costi dovrebbero diventare un’attività primaria, i contratti a lungo termine e le retribuzioni dovrebbero essere stipulati su base nominalmente flessibile.

25. La capacità di tassazione dei principali Stati-Nazione crollerà del 50-70% mentre si rivelerà molto difficile ridurre la spesa. Il risultato sarà un aumento del debito dei paesi OCSE, accompagnato da alti tassi d’interesse reali.

26. Le innovazioni tecniche che sostituiscono l’occupazione umana saranno probabilmente inserite in quelle giurisdizioni che non hanno avuto grandi traduzioni produttive.

27. Le capacità cognitive saranno premiate come mai prima d’ora. Sarà importante pensare con chiarezza, poiché le idee saranno ricchezza.

28. Pensare al crollo del sistema attuale è un tabù. Per comprendere la grande transizione in atto è necessario trascendere il pensiero dominante e le fonti d’informazione convenzionale.

29. Poiché i redditi dei più ricchi cresceranno più velocemente degli altri nelle economie sviluppate, crescerà la domanda di prodotti e servizi che soddisfino le necessità e i desideri dei più abbienti.

30. Il crescente pericolo di criminalità, in particolare l’appropriazione indebita e il furto, renderanno la moralità e l’onore nella società molto più importanti e di valore rispetto quanto furono durante l’Era Industriale e in particolare durante gli anni della sua fine.

