# Il crepuscolo della democrazia

“Storicamente, i sistemi politici democratici sono una questione recente. Hanno avuto una breve esistenza in Grecia e a Roma e poi sono riapparsi nel XVIII Secolo, meno di duecento anni fa...Un ciclo di ripudio potrebbe essere cominciato di nuovo.”  WILLIAM PFAFF

Non è un mistero che il sistema democratico, nel corso dei secoli, sia stato un evento raro e fugace. Nei periodi nei quali la democrazia ha prevalso, lo ha fatto grazie alle condizioni megapolitiche che hanno favorito la forza militare e quella delle masse. Lo storico Carrol Quigley ha esplorato queste dinamiche in “Weapons Systems and Political Stability”, concludendo che queste condizioni fossero:

1. **Armi economiche e ampiamente distribuite.** La democrazia tende a fiorire quando il costo per l'acquisto delle armi è basso.

2. **Armi che possono essere usate da chiunque.** La democrazia è più probabile quando chiunque può usare armi efficaci senza un periodo di addestramento prolungato.

3. **Vantaggio militare dovuto alla fanteria in battaglia.** Come sottolinea Quingley “I periodi di dominio della fanteria sono stati periodi in cui il potere politico è stato più ampiamente distribuito all'interno della comunità e la democrazia ha avuto maggiori possibilità di progredire”.

Ovviamente questo non è un catalogo omnicomprensivo di tutte le condizioni che favoriscono la democrazia. Se lo fosse, la democrazia non sarebbe potuta diventare il sistema trionfante della fine del XX Secolo. Le armi erano più costose che mai e quelle più efficaci richiedevano di essere utilizzate da specialisti per funzionare al meglio. In più la Guerra del Golfo tra Stati Uniti e alleati contro l'Iraq ha dimostrato quanto la fanteria fosse vulnerabile, benché annidata in trincee e in fortificazioni. Allora, in queste condizioni, come ha fatto a fiorire la democrazia?

## Democrazia, gemella del comunismo?

Abbiamo offerto una spiegazione paradossale nel capitolo 5, dicendo che la democrazia è fiorita come sorella gemella del comunismo precisamente perché garantiva facilmente il controllo statale delle risorse.

Questa conclusione potrebbe sembrare stupida seguendo il senso comune dell'era industriale. Non neghiamo il fatto che, secondo i termini dell'era industriale, comunismo e democrazia sono due antagonisti agli antipodi, ma visti da una prospettiva megapolitica (come quella dell'era dell'informazione) i due sistemi hanno molto più in comune di quanto si possa pensare.

In un periodo nel quale le armi erano estremamente costose, la democrazia divenne il sistema decisionale che massimizzò il controllo statale delle risorse. Come gli stati socialisti, anche quelli democratici, hanno reso possibile la raccolta di grandi fondi da destinare all'apparato militare. La differenza è che lo stato democratico assistenziale è riuscito a mettere nelle mani dei militari molte più risorse rispetto a quelle degli stati socialisti o comunisti; e la cosa potrebbe apparire folle se si pensa che negli stati socialisti o comunisti qualsiasi risorsa è di proprietà statale.

Spassionatamente visto come un mero meccanismo di raccolta di risorse, lo stato democratico è superiore allo Stato socialista come ricetta per creare uno stato più ricco. Come abbiamo già spiegato, la democrazia ha garantito più soldi allo stato in quanto essa è compatibile con la proprietà privata e con la produttività capitalistica. Lo Stato socialista era, invece, basato sulla dottrina che tutto fosse di dominio statale.

Il sistema statale democratico ha finto di consentire la proprietà privata e la produttività, salvo poi intervenire tassando ed estorcendo soldi. Invece di gestire tutto male fin dall'inizio, lo stato democratico, in occidente, ha permesso agli individui di possedere proprietà e ricchezza. Solo dopo che la ricchezza fu creata gli stati democratici sono intervenuti per tassarne una parte consistente. La parola consistente dovrebbe essere sottolineata: nel 1996 il rateo delle tasse federali era di 73 centesimi per ogni dollaro. Per i possessori di aziende che ricevevano il loro stipendio dai dividendi era di 83 centesimi per dollaro. E per chiunque cercasse di andarsene o di lasciare soldi ai nipoti era di 93 centesimi per dollaro. Considerando tutte le tasse, lo stato democratico requisisce la stragrande maggioranza della ricchezza prodotta. La tassazione predatoria ha di fatto reso lo stato democratico un partner che si prende una quota dei guadagni in un ordine che va dai tre quarti ai nove decimi.

Ovviamente questo non è socialismo di stato, ma poco ci manca. Lo stato democratico è sopravvissuto più a lungo perché era più flessibile ed è riuscito a raccogliere somme più ingenti di quelle raccolte a Berlino Est o a Mosca.

### _"Inefficiente, dove serve"_

Abbiamo descritto i vantaggi megapolitici di un sistema decisionale democratico per un governo forte come “inefficiente dove serve”. Rispetto al comunismo, lo Stato assistenziale è stato un sistema molto più efficiente, ma comparato al genuino laissez-faire di una enclave come Hong Kong, lo Stato assistenziale risulta molto poco efficiente. La crescita economica di Hong Kong è fantastica, ma la loro superiorità è dovuta proprio al fatto che sono i residenti, non il governo, a mettersi in tasca l'85% dei benefici di questa crescita.

Hong Kong ovviamente non è una democrazia. È un modello mentale che ci aspettiamo di veder fiorire nell'Era dell'Informazione. Nell'Era Industriale Hong Kong non necessitava essere una democrazia, poiché le era stata risparmiata la spiacevole necessità di raccogliere risorse per mantenere un apparato militare formidabile. Hong Kong era difesa dell'esterno, quindi poteva permettersi di mantenere un'economia veramente libera. Fu proprio la capacità di rastrellare risorse a dare supremazia alla democrazia durante le condizioni megapolitiche dell'era industriale. La democrazia di massa andava di pari passo con l'industrialismo. Come ha affermato Alvin Toffler, la democrazia di massa "è l'espressione politica della produzione di massa, della distribuzione di massa, del consumo di massa, dell'istruzione di massa, dei mass media, dell'intrattenimento di massa e di tutto il resto". Ora che le tecnologie informatiche hanno superato la produzione di massa è logico aspettarsi il tramonto della democrazia di massa. L'imperativo megapolitico cruciale che ha fatto trionfare la democrazia di massa durante l'era industriale è scomparso. È quindi solo una questione di tempo prima che la democrazia di massa segua la strada del suo gemello fraterno, il comunismo.

Democrazia di massa incompatibile con l'Era dell'Informazione: Un momento di riflessione mostra come le tecnologie informatiche non siano intrinsecamente tecnologie di massa. In termini militari, come già abbiamo detto, queste tecnologie aprono la strada al potenziale delle armi intelligenti e alla guerra informatica nella quale bombe logiche possono sabotare il comando centralizzato e i sistemi di controllo. Non solo le tecnologie informatiche puntano chiaramente all'essere utilizzate da specialisti, ma riducono anche la necessità di un apparato militare gigantesco, migliorando la forza relativa della posizione di difesa. Le micro-tecnologie rendono possibile un grande vantaggio militare al singolo individuo, riducendo l'importanza della fanteria di massa. In ultima analisi ciò significa la fine della democrazia di massa, specialmente nella sua forma più diffusa: Il malgoverno rappresentativo, sia di tipo congressuale che parlamentare.

## La megapolitica della falsa rappresentazione

Quando le condizioni megapolitiche cambiano in modo importante, lo fa anche l'organizzazione del governo. Ed è quello che sta succedendo. Infatti le forme rappresentative dei governi sono state, storicamente, un artefatto della distribuzione del potere sul territorio. Ciò è dimostrato dal fatto che i rappresentanti vengono eletti su base territoriale piuttosto che secondo altri discrimini.

Pensaci, in linea di principio una legislatura è tanto democratica quanto la scelta arbitraria sulla divisione della popolazione in collegi elettorali. I collegi potrebbero essere divisi in base al giorno del compleanno o in ordine alfabetico. Tutti coloro che sono nati il primo gennaio possono scegliere chi votare da una lista di candidati. Quelli nati il due da un'altra lista. Ogni persona il cui nome inizi dalla A alla F scelgano da questa lista, quelli dalla G alla Z da quest'altra e così via.

Un sistema simile non esiste per svariate ragioni: una prima ragione è che, nel XVIII Secolo ciò non era tecnologicamente possibile. Ma ancora più importante è che le circoscrizioni per data di nascita od ordine alfabetico non avrebbero rappresentato il potere territoriale che il voto doveva rendere legittimo in quel preciso momento. Persone che condividono nulla più della data di nascita o dell'iniziale del nome sarebbero state molto più difficili da organizzare in un agglomerato coerente di potere e controllo.

### _Perchè la base geografica conta tanto?_

Il voto è veramente nato come delega per il corpo militare e così è rimasto, anche se in una forma molto più sfumata. Organizzazioni simili possono essere fatte su base territoriale o, più raramente, su linee di parentela o religiose; non possono essere organizzate sulla base della data di nascita o dell'ordine alfabetico. Non possono nemmeno essere organizzate efficacemente su base occupazionale, tranne laddove le occupazioni sono confinate all'interno di corporazioni ereditarie, come le caste in India, o si raggruppano localmente come fanno i contadini in Iowa.

Il punto centrale delle attuali forme rappresentative è che rappresentano interessi geografici: storicamente la chiave per il successo militare era quella di controllare il territorio; tutte le minacce militari si sono formate localmente.

I sistemi rappresentativi sono orientati a fornire una sede diversa per l'espressione di quel potere. Il fatto che inevitabilmente tendano a rappresentare interessi locali è un artefatto della formula della rappresentanza. I collegi elettorali su base territoriale inducono i rappresentanti a destinare favori a determinati gruppi di persone, a scapito degli interessi comuni condivisi con tutti i residenti della nazione.

Come hanno dimostrato gli economisti di Public Choice anche piccole modifiche al sistema con cui un'elezione è strutturata, o al modo nel quale i voti vengono contati, hanno un impatto molto rilevante (e prevedibile) sui risultati. Questo è il motivo per cui un serio studioso di politica oggi deve essere anche un serio studioso di circoscrizioni. Questa è una delle considerazioni che ci ha portato a guardare oltre le circoscrizioni fino alla meta-circoscrizione ultima determinata dai fattori megapolitici prevalenti di un dato ambiente.

Il cambiamento tecnologico ha già spazzato via alcune delle basi per limitare il voto a circoscrizioni geografiche. Quando emersero i moderni sistemi rappresentativi nel XVIII e XIX Secolo, quasi tutte le comunicazioni erano locali. La maggior parte delle persone viveva e moriva entro poche miglia da dove era nata e il loro commercio e le loro comunicazioni erano condotte localmente. Oggi la comunicazione è globale e istantanea e puoi condurre affari con una persona che dista cinquecento chilometri da te tanto facilmente quanto faresti con il tuo vicino di casa.

In misura sempre più crescente l'economia sta trascendendo i limiti geografici e la società è molto più mobile. Allo stesso modo la ricchezza nell'era dell'informazione. A differenza di un'acciaieria, un software non può essere facilmente tenuto ostaggio dai processi politici locali. Un'acciaieria difficilmente può essere spostata quando i legislatori decidono di tassarla o regolamentare i suoi proprietari. Un software può tranquillamente essere spedito attraverso un modem in qualsiasi parte del mondo alla velocità della luce e il suo possessore può chiudere il suo laptop e volarsene via. Questo mina le fondamenta delle circoscrizioni geografiche.

Una grossa difficoltà che tutti i sistemi rappresentativi democratici condividono, alla luce della nostra analisi, è che le loro circoscrizioni territoriali sono destinate a sovra-rappresentare gli interessi acquisiti dalle imprese dell'Era Industriale. I “perdenti”, i “lasciati indietro” sono circoscrizioni perfette: concentrate geograficamente e bisognose dell'intervento politico. La storia della democrazia industriale lo dimostra, i “vincitori” sono cronicamente sotto-rappresentati nelle delibere legislative. La tendenza politica a rappresentare lo status quo e non le imprese nascenti o i potenziali clienti di imprese nascenti, è una caratteristica insita nel sistema di governo rappresentativo. Come Mancur Olson ha scritto in The Rise and Decline of Nations, le industrie più longeve tendono a creare coalizioni distributive più efficaci per far pressione e lottare per il dominio politico.

Questo problema è immensamente amplificato se immesso nell'economia dell'Era dell'Informazione poiché i partecipanti più creativi di quest'economia sono geograficamente distribuiti e quindi è improbabile riescano a formare una concentrazione sufficiente per attirare l'attenzione dei legislatori, come fanno i pescatori di salmone in Scozia o i coltivatori di grano nel Sasketchewan.

In effetti è improbabile che molte delle personalità più dinamiche della nuova economia saranno comprese anche nella più omnicomprensiva circoscrizione e perciò avranno poca voce in capitolo nelle deliberazioni legislative delle democrazie rappresentative. Un esempio lampante è quanto i dottori in ricerca americani tentino di bloccare l'immigrazione di dottori di ricerca dall'estero. È praticamente certo che le loro rimostranze xenofobiche vengano prese in considerazione e accettate dal Congresso e riusciranno ad impedire ai datori di lavoro privati di assumere sulla base del merito, obbligandoli ad assumere su base geografica. Quest'antiquata rappresentanza geografica, ereditata dall'Era Industriale, non tiene conto dei matematici stranieri, o di qualsiasi altra figura che contribuisca al benessere globale che non sia anche un elettore locale.

Perché le persone credono nella legittimità delle istituzioni democratiche? Rispondere a questa domanda è difficile quasi quanto spiegare perché le persone credono in particolari dogma religiosi, poiché, come nel caso delle credenze religiose, il grado di comprensione, di scetticismo e di fede varia ampiamente all'interno della società e nel tempo." JUAN J. LINZ

In pochi hanno iniziato a pensare in modo coerente alle conseguenze che avranno le tecnologie che stanno minando l'industrialismo e modificando la redistribuzione del reddito: ovviamente, se i redditi divergeranno quanto prometteranno di fare, nell'era informatica, la democrazia diventerà solo una ricetta per legalizzare il parassitismo.

Ancora meno persone hanno notato l'incompatibilità tra alcune istituzioni del governo industriale e le megapolitiche della società post-industriale. In ogni caso, che queste contraddizioni siano conosciute o meno, le loro conseguenze saranno sempre più evidenti con l'aumentare del numero dei fallimenti politici nel globo. Le istituzioni governative che sono emerse nel periodo moderno riflettono megapolitiche vecchie di secoli o più (sono sopravvissute al passaggio dalla società agricole a quelle urbane); ma l'Era dell'Informatica potrebbe necessitare di nuovi meccanismi di rappresentazione per evitare disfunzioni croniche o fallimenti a là Unione Sovietica.

Puoi esser certo che vedrai crisi di malgoverno in molte nazioni, dal momento che le promesse politiche verranno meno e i governi esauriranno il loro credito e il loro supporto istituzionale. In definitiva, dovranno emergere nuove forme istituzionali capaci di preservare la libertà nelle nuove condizioni tecnologiche, dando allo stesso tempo espressione e vita agli interessi comuni che gli individui condividono.

Tutto ciò indica la fine della democrazia di massa per come l'abbiamo conosciuta nel XX Secolo. La domanda è: cosa prenderà il suo posto? Se l'unica alternativa alla democrazia di massa fosse una dittatura nella quale l'individuo non ha voce in capitolo sul suo destino, allora si potrebbe esser tentati di unirsi alla rivolta contro il futuro dei neo-luddisti. Tuttavia, la dittatura non è l'unica alternativa alla democrazia di massa. Riteniamo che la tecnologia dell'era dell'informazione darà origine a nuove forme di governo, proprio come la rivoluzione agricola e, successivamente, l'era industriale, hanno portato avanti le proprie forme distintive di organizzazione sociale.

Quali potrebbero essere queste nuove istituzioni? Da qualche parte, in qualche giurisdizione, qualche tempo prima del crack del destino, qualcuno realizzerà il potenziale che la tecnologia informatica offre per rendere possibile un governo veramente rappresentativo. Il presunto problema delle spese elettorali eccessive e l'indubbio fastidio di una campagna elettorale cronica potrebbe essere risolto in un istante. Piuttosto che essere eletti, i rappresentanti potrebbero essere selezionati per sorteggio del tutto casuale, con un'alta probabilità statistica che i loro talenti e le loro opinioni corrispondano a quelli della popolazione generale.

Questo potrebbe essere semplicemente una versione moderna dell'antico metodo casuale di selezione in voga in Grecia. Come ha scritto E.S. Staveley nel suo importante saggio “Greek and Roman Voting and Elections”, numerose posizioni importanti, ad Atene, dai magistrati agli arconti, erano elette per sorteggio, non per votazione. Ciò è stato realizzato abilmente, nonostante le limitazioni meccaniche sulla casualità delle possibilità, mediante l'uso di una macchina di sorteggio “o, come veniva chiamata dagli Ateniesi, il cleroterion".

Una serie di fagioli bianchi e neri erano usati come numeratori casuali per determinare chi sarebbe stato selezionato per officiare i diversi incarichi o anche per “determinare l'ordine con cui le sezioni tribali del Concilio avrebbero dovuto avere il loro turno come prytaneis”. La derivazione classica di questa idea potrebbe darle maggior credibilità, ma il suo fascino principale è quello di evitare gli inconvenienti dell'auto-selezione nel campo della politica: statisticamente ci sarebbero meno avvocati ed egocentrici a gestire gli affari pubblici.

Le legislature potrebbero essere composte da veri rappresentanti. Dal momento che non sarebbero selezionati solo tra i cercatori di potere e avrebbero ben poche speranze di essere ri-eletti potrebbero dedicarsi con più cura e attenzione alla cosa pubblica e formulare la politica su di una vera analisi razionale dei problemi.

### _Commissione diretta_

Oggi, i politici decisi ad ottimizzare i voti hanno pochi incentivi ad analizzare i problemi in modo coerente. Non sorprende, infatti, che i loro risultati nella risoluzione dei problemi siano ridicoli, se paragonati a quelli di imprenditori, dirigenti aziendali o allenatori di squadre sportive, ovvero persone che vengono premiate se raggiungono gli obiettivi. Il compenso basato sulle prestazioni, per i legislatori, non renderebbe tutti gli scelti a caso efficaci quanto Lee Kuan Yew, ma ci sono tutte le ragioni per credere che la performance migliorerebbe notevolmente se la retribuzione dei legislatori fosse legata a qualche misura oggettiva della performance, come, ad esempio, la crescita del reddito pro capite al netto delle imposte. Pagali in base alle prestazioni e la possibilità che si esibiscano ottimamente aumenterà di mille volte.

Il guadagno sociale per delle politiche che migliorino il reddito netto sarebbe enorme. Perché non pagare primi ministri e presidenti una piccola parte del guadagno ottenuto grazie alle loro politiche? Il fondo per questo pagamento potrebbe esser finanziato da una tassa molto bassa e poco invasiva. Un sistema simile ci libererebbe dai pericoli che la società odierna deve affrontare a causa di uomini ambiziosi specializzati nella politica, come Bill Clinton o Richard Nixon.

“Gli portarono oro, argento e vestiti; ma il Cristo distribuì tutte queste cose ai poveri. Quando gli venivano offerti doni lui e la sua compagna si prostravano ed offrivano preghiere; ma poi, alzatosi, ordinava all'assemblea di adorarlo. Più tardi organizzò una banda armata che condusse nelle campagne agguantando e derubando i viandanti che incontrava sulla strada. Ma la sua ambizione non era diventare ricco, ma essere venerato. Egli distribuì tutto il bottino a coloro che non avevano nulla, inclusi, si può presumere, i suoi stessi seguaci” NORMAN COHN

### _Personalità messianiche_

Troppa poca attenzione è stata prestata al fatto che la politica elettorale mette personalità scombinate e dall'atteggiamento messianico in posizioni di potere. Tali persone esistevano e spesso rappresentavano serie minacce all'ordine sociale anche nelle società agrarie prima dell'emergere di sistemi politici democratici. Esaminando le carriere di Eudo de Stell, del Cristo bretone, di Adelberto nell'VIII secolo, di Eon nell'XI, di Tanchelm di Anversa, di Melchior Hoffman e di Bernt Rothmann e dei loro simili, emergono diversi spunti. Più evidenti sembrano essere i loro talenti politici, maggiore è il danno che sembrano aver inflitto. Poiché lo stato non era ancora impegnato nell'organizzazione di una diffusa coercizione sistematica, questi primi protopolitici spesso si incaricarono di rubare e saccheggiare per ottenere denaro da distribuire ai loro seguaci tra i poveri.  

### _Protopolitici in azione_

Le storie delle loro buffonate danno l'impressione di talenti fuori dal tempo, come leggere di uomini alti due metri che correvano su e giù per un campo prima dell'invenzione del basket. Oggi, grazie all'NBA, uomini straordinariamente alti stanno facendo milioni di dribbling e schiacciate. Se il basket scomparisse, si ritirerebbero di nuovo nelle pieghe della società, probabilmente apparendo come attrazioni circensi o freaks.

I demagoghi, prima dell'invenzione della politica moderna, erano attratti dalla cosa più vicina alla politica che la società agricola potesse offrire: la predicazione itinerante. Aizzavano le folle e, proprio come i politici, promettevano una vita migliore a coloro che li avrebbero seguiti. Proprio come oggi, i poveri erano il bersaglio preferito dei demagoghi. Il grande libro di Norman Cohn sulla storia dei movimenti millenari “The Pursuit of the Millennium” racconta le carriere di numerosi leader messianici prima dell'avvento delle elezioni. È facile riconoscere nelle sue descrizioni forti similitudini con la personalità del politico moderno.

    “Il capo ha, come il faraone e molti altri “re-divini”, tutti gli attributi del padre ideale: È molto saggio, giusto e protegge i deboli. Ma d'altra parte è anche il figlio che ha l'obiettivo di cambiare il mondo, il Messia che costruirà una nuova terra e un nuovo paradiso e che di sé stesso può dire “Ecco, io faccio il tutto nuovamente”. E come padre e come figlio questo figuro è colossale, superumano, onnipotente. Gli viene attribuita una così grande potenza sovrannaturale che ci si immagina egli fluisca come luce...Inoltre essendo così pieno di questo spirito divino il leader escatologico possiede poteri miracolosi e unici. Le sue armate saranno indiscutibilmente e trionfalmente vincitrici. La sua presenza farà fruttare la terra, il suo regno sarà un'epoca di perfetta armonia che il vecchio e corrotto mondo non ha mai conosciuto. Questa figura è ovviamente fantastica, nel senso che non ha nessuna relazione con le reali capacità che un uomo abbia mai o potrà mai avere. Era comunque una figura che poteva essere proiettata su un uomo vivente; ed è sempre pieno di uomini più che disposti ad accettare quest'immagine, che desiderano essere visti come salvatori infallibili e taumaturghi...e il segreto dell'ascendente che essi esercitavano non risiedeva nella loro estrazione sociale o nella loro educazione, ma dipendeva sempre dalla loro personalità. I resoconti di questi messia dei poveri sottolineano la loro eloquenza e il loro magnetismo. Anche se si può pensare che questi uomini fossero impostori, moltissimi di loro credevano veramente di essere incarnazioni divine...e questa totale convinzione era facilmente diffondibile tra coloro che ardentemente desideravano trovare un leader escatologico.”

Sebbene questo passaggio sia meravigliosamente chiaro nel descrivere gli aspiranti salvatori millenaristi che spesso sconvolgevano la società medievale, non può dare il pieno sapore della magistrale indagine di Cohn. Non si può leggere l'intera opera senza riconoscere nelle buffonate di questi profeti le caratteristiche familiari del demagogo moderno: l'eloquenza, "il magnetismo personale", le "pretese messianiche" e il ricorrente desiderio di essere adorato come tribuno dei poveri.

La principale differenza che si può notare tra la società medievale e la nostra è che, spesso, questi imbonitori venivano giustiziati. Oggi invece la moderna politica democratica offre loro un canale aperto per appropriarsi legittimamente del potere dello stato. Un sistema che offre il controllo delle sue più delicate strutture al vincitore di una gara di popolarità tra demagoghi carismatici è destinato a soffrire le pene dell'inferno per lungo tempo.

### _Pagare i leader per fare un buon lavoro_

Un processo di selezione razionale, combinato con un sistema di incentivi che premiasse la leadership positiva, porterebbe le persone più abili e capaci ai vertici del governo. Attirerebbe anche nuovi talenti che altrimenti non avrebbero nessun interesse negli affari del governo.

I dirigenti più talentuosi del mondo potrebbero essere attratti a dirigere governi vacillanti se potessero essere pagati sulla base dei risultati che effettivamente ottengono per la società. Un leader che riuscisse veramente ad aumentare il reddito reale di un qualsiasi paese occidentale potrebbe esser pagato più di Michael Eisner. In un mondo migliore, qualsiasi capo di governo sarebbe un multimiliardario.

### _Plebisciti elettronici_

Un' altra ovvia alternativa al malgoverno rappresentativo sarebbe il plebiscito elettronico in base al quale i cittadini (una frazione rappresentativa selezionata mediante smistamento a prova di manomissione) potrebbero votare direttamente sulle proposte legislative. La tecnologia informatica consente di determinare democraticamente le decisioni, con plebisciti elettronici. I plebisciti potrebbero essere facilmente combinati per restringere il numero di voti su questioni specifiche. In ogni caso, in linea di principio, è molto meno difficile per gli aspiranti elettori comprendere le questioni politiche piuttosto che tentare di interrogare i politici e valutare le considerazioni di questi politici sulle stesse questioni, tanto meno sapere cosa farebbero effettivamente quei politici una volta assunto l'incarico. Ciò è particolarmente difficile in quanto i politici (e i loro gestori) stanno diventando sempre più abili nel confezionamento e nella manipolazione delle immagini che presentano al pubblico.

## Sovranità commercializzata

Ci aspettiamo di vedere qualcosa di nuovo emergere al posto della politica. Benché qualsiasi possibilità abbiamo definito sopra potrebbe portare qualche vantaggio, la nostra aspettativa non è quella di vedere una politica riformata o migliorata ma quella di vedere una politica gettata nel dimenticatoio e abbandonata. Con questo non intendiamo dire che ci aspettiamo di vedere la dittatura, ma piuttosto un governo imprenditoriale: la commercializzazione della sovranità. A differenza della dittatura, o anche della democrazia, la sovranità commercializzata non precluderà alcuna scelta ma concederà a ogni individuo maggiori possibilità di esprimere le proprie opinioni. E per coloro che hanno il talento per trarne vantaggio, la sovranità commercializzata consentirà uno spazio più pratico per il processo decisionale e l'autodeterminazione rispetto a qualsiasi forma di organizzazione sociale che sia esistita finora.

### _Governo personalizzato_

Per non essere considerati millenaristici, si consideri che la microtecnologia miniaturizza e disgrega: facilita la personalizzazione piuttosto che la produzione di massa. Puoi andare in un negozio e comprare dei blue jeans cuciti sulla tua persona e fatti in qualsiasi parte del mondo. Quando le istituzioni evolveranno per conformarsi alle nuove condizioni megapolitiche, sarai in grado di avere un governo personalizzato ai tuoi desideri, proprio come un paio di jeans.

Alvin Toffler, tra tutti, ha criticato l'idea che le tecnologie informatiche potrebbero rendere i cittadini dei clienti. Toffler dice (secondo noi errando): "Questo è un modello troppo ristretto. Che ci piaccia o no, c'è un mondo di religione e sentimento là fuori che non può essere semplicemente ridotto a relazioni contrattuali". Per ragioni che abbiamo esplorato in precedenza, siamo d'accordo che sarà difficile ridurre il mondo dei sentimenti nazionalisti a "rapporti contrattuali". Ma dire questo non significa sostenere che sia impossibile, tanto meno che sarebbe una cattiva cosa. Un'attrazione un po' meno irrazionale verso il nazionalismo potrebbe salvare milioni di vite.

### _“Entrata, uscita" e "voce"_

Ovviamente la commercializzazione della sovranità è un concetto poco familiare, anche ad Alvin Toffler. Ma la sua idea centrale, il modo economico di esprimersi, è comune nelle vite delle persone del tardo XX Secolo. In ogni economia libera, i consumatori possono esprimersi direttamente comprando beni o servizi o cambiando le loro abitudini. Quando divieni insoddisfatto di un prodotto o di un servizio puoi direttamente esprimere la tua insoddisfazione dicendo “addio”. In altre parole puoi spostare i tuoi affari da qualsiasi altra parte.

Nell'ultimo capitolo abbiamo analizzato come sarà facile, grazie all'avanzamento delle tecnologie, creare asset nel cyber-spazio che siano immuni dall'invasione predatoria degli stati. Ciò creerà, de facto, un requisito meta-costituzionale per il quale i governi dovranno offrirti un servizio soddisfacente prima che tu li debba pagare. Perché? Perché la tassazione sul reddito diventerà pressoché volontaria.

### _Evitare "ingombramenti canali politici"

In effetti, se le tecnologie informatiche evolvono come promettono, assicureranno il fatto che i governi saranno controllati dai loro stessi clienti. Come cliente avrai centinaia (poi migliaia) opzioni per ridurre i tuoi costi di protezione stipulando un contratto privato con uno Stato-Nazione o abbandonandoli del tutto per abbracciare le mini-sovranità emergenti. Questi contratti, che saranno facili da controfirmare o stracciare, saranno le espressioni economiche dei tuoi desideri di consumatore. Votare con i piedi o con i soldi ha il grande vantaggio di portarti i risultati che desideri.

Le tue opzioni di entrata ed uscita come si confanno alle modalità di espressione politica della democrazia? Le persone insoddisfatte di alcuni prodotti o servizi, specialmente quelli forniti o pesantemente controllati dai governi, possono dare voce alle loro opinioni scrivendo lettere al presidente degli Stati Uniti o chiedendo un appuntamento ad un membro del parlamento. A volte queste lettere d'amore funzionano. Ma non sempre. Anzi raramente. In mancanza di successo, inizialmente, le persone che cercano di dar voce al cambiamento potranno quindi organizzare una manifestazione o pubblicare un annuncio a pagina intera su un quotidiano o persino candidarsi loro stesse.

La modalità espressiva politica offre un canale per affermazioni articolate e per orazioni ma ha lo spiacevole effetto di raggiungere raramente l'obiettivo prefissato. Quando hai a che fare con un prodotto o un servizio governativo sei obbligato a continuare a pagare fino a che non riuscirai a convincere l'intero apparato politico ad accogliere la tua richiesta di cambiamento.

Nelle società occidentali, e ora praticamente su tutta la terra, ciò ha significato la necessità di garantire il sostegno della maggioranza a un sistema politico democratico. Il requisito di coinvolgere una maggioranza impone enormi costi di transazione tra te e il raggiungimento di quello che con ogni probabilità è un obiettivo relativamente semplice e razionale.

Milton Friedman ha discusso i meriti dell'espressione economica, rispetto a quella politica, nell'avanzare la sua proposta per i voucher scolastici in “Capitalism and Freedom”:

    “I genitori potrebbero esprimere direttamente le loro opinioni sulle scuole, ritirando i loro figli da una scuola e mandandoli in un'altra, in misura molto maggiore di quanto sia ora possibile. In generale ora possono fare questo passo solo cambiando il loro luogo di residenza.”

Per il resto possono esprimere le loro opinioni solo attraverso il canale politico. Se sia più efficace e rapido esprimere le proprie opinioni attraverso meccanismi di mercato, come dare o togliere il tuo supporto come cliente, o attraverso “ingombranti canali politici” è questione complessa e sfaccettata. Persone diverse daranno risposte diverse. Per coloro il cui principale impegno nell'espressione politica è chiedere benefici a spese degli altri, il passaggio alla modalità di espressione economica può davvero sembrare un triste sostituto dello scrivere a un politico e chiedere più bonus.

### _Espressione economica e "socialità reciproca"_

Per chi intenda coinvolgere i propri compagni in una socialità reciproca piuttosto che coercitiva o parassitaria, il modo economico d'espressione apre la prospettiva di ottenere una maggior soddisfazione con un minor costo in termini di tempo e problemi. Nonostante ciò che sostiene il professor Hirschfield ciò è facilmente dimostrabile.

Qualsiasi insieme di espressioni economiche, comprese entrate, uscite e contratti in essere può essere convertito in un'espressione politica semplicemente coinvolgendo milioni di persone nel percorso decisionale. Prova a fare questo esperimento (tutto ciò di cui necessiti sono un centinaio di persone che credono non ci sia sufficiente politica nelle loro vite): invece che spendere i loro soldi in piccoli acquisti distribuiti nel tempo, dovranno convertire questa moltitudine di scelte economiche in pochissime scelte politiche. Per iniziare, tutti dovranno accettare di mettere insieme, in comune, il loro reddito e rinunciare agli acquisti individuali. Invece che migliaia di dollari da spendere individualmente in migliaia di modi diversi, ognuno di loro otterrà un voto a seconda delle scelte da fare. Al posto che spendere i soldi direttamente per ottenere ciò che vuoi, spenderai il tuo voto nelle rare occasioni in cui ci saranno elezioni nelle quali eleggere i pochi rappresentati che avranno il potere di decidere come spendere l'ormai ingente calderone di soldi raccolti. Tu, insieme agli altri, condivideresti quindi il consumo di quei prodotti (e solo quelli) che il comitato direttivo ha approvato a nome della maggioranza. Ti sembra un “canale politico ingombrante”? Beh, non è tutto qui. Questo modello contiene in sé tutto il potenziale oratorio e di persuasione che uno si aspetterebbe di trovare a livello nazionale. E anche la maggior parte del potenziale di frustrazione.

Per esempio, se ti piacciono i broccoli freschi e il gruppo di riferimento ha una normale distribuzione dei gusti alimentari, sei nei guai. È probabile che la maggioranza del tuo gruppo decida di spendere la maggior parte dei soldi in carne rossa, piuttosto che in verdura. Per impedire al comitato di spendere tutti i soldi in piselli e mais in scatola, dovresti farti avanti e dar voce alla tua opinione. Potresti arguire sui benefici dell'ingestione di più vitamine e fitonutrienti (come il sulforafano dei broccoli) rispetto ai grassi più saturi e al colesterolo della carne rossa.

Capire come trasmettere e far recepire questo messaggio è, ovviamente, un enigma in un sistema politico siffatto come lo è per i sostenitori di qualsivoglia causa. Potresti tenere un discorso, ma questo ovviamente richiede che buona parte delle persone che vorresti convincere fosse già radunata in un singolo luogo. Potresti stampare volantini (a patto che una simile campagna sia consentita all'interno del contesto politico). Potresti scrivere lettere. Ma entrambe queste opzioni dipendono dalla capacità di leggere dei partecipanti al gioco...

“Dipinge il quadro secondo cui la maggioranza degli americani non sa di non avere le capacità necessarie per guadagnarsi il pane in codesta società dove le tecnologie e i mercati internazionali la fanno da padrone” RICHARD RILEY; SEGRETARIO DELL'ISTRUZIONE DEGLI STATI UNITI, IN “ALFABETIZZAZIONE DEGLI ADULTI IN AMERICA”.

### _Novanta milioni di malati d'Alzheimer_

Se, in questo esperimento, il tuo gruppo politico fosse composto da americani, faresti fatica a far passare un messaggio persuasivo. La percezione che un numero sproporzionatamente elevato di cittadini dello Stato-Nazione più potente del mondo abbia risultati insufficienti è stata tristemente confermata dall'indagine più approfondita mai condotta sulla competenza degli americani adulti. Lo studio, "Adult Literacy in America", mostra che trovare un pubblico alfabetizzato per qualsiasi argomento politico non è affatto facile. Un'ampia frazione, forse la maggioranza degli americani di età superiore ai quindici anni, non dispone delle competenze di base essenziali per valutare idee e formulare giudizi. Secondo il Dipartimento dell'Istruzione statunitense, novanta milioni di americani non sanno scrivere una lettera, capire l'orario dei bus e persino fare addizioni e sottrazioni con la calcolatrice. Questo è quello che ti aspetteresti di vedere sapendo che novanta milioni di americani stanno affrontando le fasi dell'Alzheimer.

Quindi, se il tuo messaggio salutista non ha preso piede, potresti chiedere aiuto agli attivisti per i diritti degli animali. Potresti chiedere loro di picchettare il comitato della mensa e far loro raccontare storie sul trattamento degli animali nei macelli.  Questo esempio potrebbe essere esteso all'infinito, che probabilmente è molto di più di quanto la pazienza delle persone razionali possa permettere. Questo esempio dimostra chiaramente che:

1- Ogni espressione economica di scelta può essere resa politica rendendola una decisione collettiva
2- Le decisioni collettive, nonostante prestino il fianco all'eloquenza, sono contorte e intricate.

Questo è esattamente quello che l'esperienza ci ha mostrato: non è facile mobilitare lo sforzo necessario per cambiare il corso di una democrazia. Per ribadire, questa porterebbe essere la ragione del successo dello Stato assistenziale durante l'era industriale. La democrazia ha avuto successo come sistema politico proprio perché la sua farraginosità ha sempre reso difficile per i clienti controllare il governo o limitare la requisizione statale delle risorse.

Quindi, dal momento che una partnership illimitata dello stato nei tuoi affari non porterà più vantaggi militari nell'era dell'Informazione, le persone d'ingegno troveranno vie migliori per ottenere quei pochi servigi buoni che il governo offre. È probabile che il potere effettivo venga appaltato a meccanismi collettivi che non si fanno pagare quanto i governi. Ci aspettiamo di vedere il trionfo dell'efficienza sul potere della massa. Come ha brevemente scritto Neil Munro "[Sono] le informazioni computerizzate, non la manodopera o la produzione di massa, che guidano sempre di più l'economia degli Stati Uniti e che vinceranno le guerre in un mondo cablato con 500 canali TV. Le informazioni computerizzate esistono nel cyber-spazio, la nuova dimensione creata dalla riproduzione infinita di reti di computer, satelliti, modem, database e Internet pubblico."  

I grandi eserciti avranno poco significato in un mondo così. Dal momento che le micro-tecnologie creano una nuova dimensione nella protezione, come abbiamo detto nel capitolo 6 e altrove, gli individui, per la prima volta nella storia dell'umanità, saranno in grado di creare e proteggere un regno che sia interamente fuori dal monopolio territoriale governativo della violenza e sarà perfettamente ragionevole per te (e per un numero significativo di altri futuri Individui Sovrani) "votare con i piedi" rinunciando ai principali Stati-Nazione e contrattare per la protezione personale con uno Stato-Nazione periferico o una nuova mini-sovranità che richiederà un importo commercialmente tollerabile, piuttosto che la maggior parte del tuo patrimonio netto. In breve, probabilmente accetteresti 50 milioni di dollari per trasferirti alle Bermuda.

### _Prima vattene, poi contratta_

I primi stimoli alla commercializzazione della sovranità dovranno arrivare da quelle persone che intenderanno esprimersi economicamente andandosene. Questa opzione sarà molto difficile negli Stati Uniti, dove sarà anche molto preziosa. Il Muro di Berlino dei capitalisti imposto da Bill Clinton e dal Congresso Repubblicano contraddice lo slogan in voga tra i nazionalisti americani degli anni '60 “Amala o vattene”.

Imponendo tasse penalizzanti su quelli che se ne vanno la tassa d'uscita ha lo scopo di imporre la lealtà. Questa legislazione vendicativa, che ricorda le sanzioni imposte ai proprietari in fuga negli ultimi giorni dell'Impero Romano, potrebbe inavvertitamente stabilire il quadro per una politica più razionale più avanti nell'Era dell'Informazione. Ad un certo punto, quando un numero sufficiente di persone capaci se ne sarà andato e avrà accumulato fortune sufficientemente grandi all'estero, diventerà attraente per le autorità statunitensi consentire ai cittadini o ai titolari di carta verde di riscattare le future passività fiscali pagando una tassa di uscita ma non uscendo. In altre parole, l'exit tax potrebbe diventare il modello per un'acquisizione forfettaria. Il governo che impone una tassa di uscita realizzerebbe vantaggi molto più elevati consentendo a coloro che escono di riprendere la residenza in base a un trattato privato come quelli attualmente disponibili in Svizzera e altrove.  

Tali mosse da parte degli Stati Uniti o di altri governi sarebbero gesti razionali di ottimizzazione del reddito. Alla fine, la concorrenza nei servizi di protezione costringerà ad abbassare le aliquote fiscali e adeguerà i termini della tassazione a standard più civili. Piuttosto che dipendere dalle legislazioni per emanare regimi fiscali accettabili, in futuro gli individui sovrani saranno in grado di negoziare pacchetti di politiche gradite e personalizzati mediante trattativa privata.

## Offemdere i veri credenti

Ovviamente non diciamo, nemmeno per un momento, che molte di queste cose saranno popolari. La denazionalizzazione della sovranità e la commercializzazione dell'individuo che ne deriva offenderanno i veri credenti dei cliché del XX Secolo. Come il defunto Cristopher Lasch, essi vedranno l'atrofizzarsi della politica come una minaccia per il benessere della maggioranza della popolazione. Nella loro visione, un rivivere delle politiche dell'era industriale, con il loro contorno di redistribuzione del reddito, potrebbe essere una soluzione ai disagi che molti provano a causa della pressione competitiva portata alla luce dalle tecnologie informatiche.

E.J. Dionne Jr., è un reporter politico per il Washington Post. Come Lasch, lui si rifà ancora, nostalgicamente, alla politica. Parla, inoltre, di un impulso di livellamento sociale democratico che troverà luce nei decenni a venire, man mano che le nuove megapolitiche dell'Era dell'Informazione minano sempre più le istituzioni ereditate dall'epoca moderna. Dionne vede i miglioramenti materiali negli standard di vita ampiamente condivisi all'interno delle ricche giurisdizioni del XX Secolo come dovuti principalmente alla politica democratica piuttosto che allo sviluppo tecnologico o economico. Il suo messaggio è che la speranza per il futuro richiede l'estensione del dominio della politica sulle tecnologie dell'era dell'informazione: La necessità, sia negli Stati Uniti che in tutto il mondo democratico, è per un nuovo impulso verso riforme democratiche, il motore politico che rese lo stato così di successo come fu. Le tecnologie dell'era dell'informazione non costruiranno da sole una società di successo, non più di quanto l'industrialismo lasciato a sé stesso non avrebbe reso il mondo migliore. ... Anche le scoperte tecnologiche più straordinarie e le applicazioni più ingegnose di Internet non ci salveranno dal crollo sociale, dalla criminalità o dall'ingiustizia. Solo la politica, che è l'arte dell'organizzazione sociale, può prendersi la responsabilità di una simile missione.

Dionne e altri come lui non riescono a capire che le condizioni che hanno reso la vita del XX Secolo particolarmente favorevole alla costrizione sistemica non sono state scelte da nessuno; "l'arte di come ci organizziamo" è un'affermazione che non sarebbe stata comprensibile prima del periodo moderno. Le società sono troppo complesse per essere considerate il frutto di un cosciente sforzo di auto-organizzazione. I moderni Stati-Nazione sono emersi spontaneamente come un sottoprodotto causale della tecnologia industriale, tecnologia che, come abbiamo già visto, ha favorito il ritorno all'incentivo dell'uso della violenza. Ora la tecnologia dell'informazione ridurrà il vantaggio del ricorso alla violenza e ciò renderà la politica anacronistica e irrilevante, non importa quanto seriamente le persone possano desiderare di preservarla nel prossimo millennio.

"Infatti queste non sono di oggi o di ieri, ma sempre vivono e nessuno sa quando apparvero." SOFOCLE, Antigone

## "NON LE FANNO COME UNA VOLTA"

L'irrefrenabile desiderio di “fare leggi” che sembra così radicato nel senso comune delle politiche del XX Secolo, non è per niente globalmente diffuso in tutte le culture. La sua scomparsa nel futuro potrebbe essere vista come un ciclo di alti e di bassi durante i secoli. Ad esempio, i primi greci, fra gli altri, credevano non fosse possibile fare leggi. Usando le parole del filosofo Ernst Cassirer, i Greci credevano che “leggi non scritte, le leggi della giustizia, non avessero un principio nel tempo” Come altri popoli pre-politici, credevano che nessuno potesse in nessun modo migliorare le leggi naturali e “geometriche” della giustizia che non erano state create da nessuna forza umana. Non credevano in un "legislatore". Come disse Cassirer, "...è attraverso il pensiero razionale che dobbiamo trovare gli standard di condotta morale, ed è la ragione, e solo la ragione, che può dare loro autorità". In questo senso, qualsiasi tentativo di imporre leggi alla società attraverso la legislazione sarebbe come cercare di alterare la fisica per decreto.

### _Legislazione come sacrilegio_

Per ragioni molto diverse, una simile resistenza alla legislazione prevalse lungo tutto il periodo medievale. Come scrisse John B. Morrall, “Per i Germani, la legge era qualcosa che esisteva da tempo immemore” essa era “garanzia dei diritti” degli individui della tribù. Re e concili non avevano intenzione di creare nuove leggi. Una cosa simile, dal punto di vista dei primi periodi del medioevo, non solo sarebbe stata una cosa superflua, ma una cosa addirittura blasfema, poiché il diritto, come la regalità, possedeva un’aura di santità. Re e consiglieri, invece, intendevano sé stessi come meri diffusori o chiarificatori del vero significato di un corpus di leggi già esistenti e completo.

L'usanza germanica ha inculcato nella mentalità medievale un'idea molto difficile da estirpare, anche quando ci si comporta in modo diverso. Questa idea sostiene che le buone leggi possono essere scoperte, riscoperte o riaffermate, non possono essere fatte di nuovo. Dopo gli eccessi legislativi del XX Secolo, quest'antica attitudine ci pare bizzarra. Il desiderio di mettere il potere coercitivo dello stato al servizio del privato, specialmente per quanto concerne la redistribuzione del reddito, ci calza ormai addosso come una seconda pelle.

### _Rimpianti_

Sorprende poco, quindi, che ci siano tristi canti per gli ultimi giorni della politica. Sono del tutto prevedibili. E non solo perché riflettono la cecità di molti pensatori verso gli imperativi della megapolitica. Pochi reporter politici, come Dionne, sono disposti ad accettare l'atrofizzarsi della politica e la sua dismissione, quando ciò potrebbe ricacciarli ad occuparsi di cronaca nera. Alla fine del medioevo, voci si innalzarono a supporto della cavalleria.

Pensa al Libro del Cortigiano scritto dal conte Baldassare Castiglione nel 1514 e pubblicato a Venezia nel 1528 da Aldus. Castiglione si augurava un ritorno delle virtù cavalleresche, ma auspicarsi il ritorno di uno stile di vita ormai scomparso non lo fa tornare indietro. Non è accaduto alle porte del '600 e non accadrà con il nuovo millennio.

Come abbiamo cercato di trasmettere spiegando la nostra teoria sulla megapolitica, gli imperativi tecnologici, non l'opinione popolare, sono le migliori fonti di cambiamento. Se la nostra teoria megapolitica è valida, il fatto che la ragione dell'età moderna, con il suo contorno di cittadinanza e politica organizzate attorno allo stato abbia soppiantato il sistema feudale basato sui giuramenti personali non fu un fatto di idee, ma uno spostamento nel bilancio dei costi e benefici apportato dalle nuove tecnologie.

La cavalleria non è morta perché Castiglione o altri hanno fallito nel convincere le persone che c'era necessità di onore e moralità nel condurre gli affari dello stato. Al contrario, il cortigiano di Castiglione era critico nei confronti degli ideali che il suo contemporaneo Niccolò Macchiavelli appuntò nel suo Il Principe. E quindi? Machiavelli alla fine raggiunse un pubblico più vasto con il suo libro, non perché la sua argomentazione ne “Il Principe” fosse più eloquente, ma perché i suoi consigli si adattavano meglio alle condizioni megapolitiche dell'età moderna.

Come disse l'illustre filosofo del XX secolo Ernst Cassirer discutendo "Il problema morale in Machiavelli":

    Il libro descrive, con totale indifferenza, i modi e i mezzi con cui il potere politico deve essere acquisito e mantenuto. Sul corretto uso di questo potere non dice una parola. ... Nessuno aveva mai dubitato che la vita politica, così come stanno le cose, fosse piena di crimini, tradimenti e delitti. Ma nessun pensatore prima di Machiavelli si era impegnato a insegnare l'arte di questi delitti. Queste cose sono state fatte, ma non sono state insegnate. Che Machiavelli promettesse di diventare un maestro nell'arte del mestiere, della perfidia e della crudeltà era una cosa inaudita.

In breve, Il Principe, fu un lavoro radicale che enunciò una moderna ricetta grazie alla quale l'aspirante sovrano avrebbe potuto avere successo nella sua carriera a discapito di altri. Machiavelli approvava una condotta che dimostrò ben confacersi alla natura della politica in un'epoca violenta. Ma l'arte del doppio gioco, che fu un'astuta politica per i governanti dell'era moderna, era oltraggiosa e sovversiva nei confronti della cultura cavalleresca maturata nei secoli precedenti.

Come abbiamo già visto le virtù della cavalleria includevano un'enfasi sull'estrema fedeltà ai giuramenti. Questa era una necessità in una società dove la protezione era organizzata in cambio di servizi personali. I patti su cui si basava la società feudale non erano tali da farli riemergere spontaneamente tra le persone libere di determinare dove risiedessero i loro migliori interessi in condizioni di coercizione. Pertanto, gli impegni feudali che erano alla base della cavalleria dovevano essere assolti con un forte senso dell'onore. In quel contesto, niente avrebbe potuto essere più sovversivo del suggerimento di Machiavelli riguardo il fatto che il principe non avrebbe dovuto esitare a mentire, imbrogliare e rubare quando ciò sarebbe servito ai suoi interessi.

Ora che il XX Secolo volge al termine, gli argomenti di Machiavelli sono ancora esaminati per la loro importanza nel comprendere le moderne politiche e i vari crimini e tirannie del secolo. Il lavoro di Castiglione, invece, è totalmente dimenticato e letto da pochissime persone. Prima o poi, nel giro di qualche decade, le nuove megapolitiche dell'informatica renderanno obsoleto Il Principe. L'Individuo Sovrano necessiterà una nuova ricetta per il successo; una che enfatizzi grandemente l'onore e la rettitudine nell'impiego delle risorse fuori dal controllo statale. Possiamo prevedere che tali consigli non saranno letti con piacere da E.J. Dionne e dagli altri socialdemocratici.

### _Politica impostata dai clienti_

Questo sarà particolarmente vero all'inizio della transizione, quando molte giurisdizioni saranno ancora gravate dalle necessità di formulare politiche i cui sostenitori possano attrarre il consenso popolare grazie alla massa. Più tardi, man mano che la democrazia scompare e il mercato della sovranità personale prende piede, le condizioni di mercato che vincolano la “politica” saranno più chiaramente comprese.

Quella che oggi consideriamo leadership "politica", che è sempre concepita in termini di Stato-Nazione, diventerà sempre più di natura imprenditoriale piuttosto che politica. In queste condizioni, la gamma praticabile di scelte nel mettere insieme un regime "politico" per una giurisdizione, sarà effettivamente ristretta allo stesso modo in cui la gamma di opzioni possibili per gli imprenditori nella progettazione di un hotel resort di prima classe (o di qualsiasi prodotto o servizio simile) è definita da ciò per cui le persone pagheranno. Un hotel resort, ad esempio, raramente tenta di operare a condizioni che richiedano agli ospiti di svolgere lavori pesanti per riparare ed ampliare le sue strutture. Un hotel resort di proprietà o controllato dai suoi dipendenti, come la tipica democrazia moderna, cercherebbe invano di costringere i clienti a soddisfare tali richieste, soprattutto dopo che si sono resi disponibili alloggi migliori. Se i clienti preferiscono giocare a golf piuttosto che fare lavori pesanti sotto il sole cocente, almeno su questa questione, il mercato offre poco spazio per imporre alternative arbitrarie. In tali condizioni, le questioni "politiche" rientreranno in giudizi imprenditoriali, poiché le giurisdizioni cercheranno di scoprire quali pacchetti di polizze e di servizi attireranno i clienti.

### _L'antrofia della politica_

Man mano che questo verrà compreso, ci sarà un cambiamento epocale negli atteggiamenti.

Le genti, nelle giurisdizioni evanescenti, non si aspetteranno più di scegliere le stesse opzioni politiche che hanno ingrassato il dibattito del XX Secolo. Con la capacità di guadagno più sparpagliata rispetto all'era industriale, le giurisdizioni tenderanno a soddisfare le richieste dei soli clienti migliori; cioè quelli che avranno disponibilità e facoltà di spostarsi in altre giurisdizioni.

In queste condizioni, potrebbe contare molto meno di quanto siamo disposti a pensare se le politiche che sono commercialmente ottimali per una giurisdizione possano compiacere al “votante medio”.

In breve, la commercializzazione della sovranità faciliterà il controllo dei clienti sul sistema di governo. Ciò porterà a rendere le opinioni dei non-clienti irrilevanti, così come le opinioni dei mangiatori di fast food sul foie gras sono irrilevanti nel determinare il successo di un ristorante parigino con tre stelle Michelin.

## "Il tradimento della democrazia"

Come il defunto Christopher Lasch, gli oppositori non solo si lamentano del fatto che le tecnologie informatiche distruggono i posti di lavoro; si lamentano anche del fatto che distruggono la democrazia perché permettono agli individui di accumulare risorse fuori dalle grinfie dello stato. Per questa ragione, i reazionari del nuovo millennio, vedranno la privacy finanziaria facilitata dalle tecnologie informatiche come una grandissima minaccia.

Abiureranno l'idea che la tassazione sul reddito e sul capitale debba essere volontaria e supporteranno nuove e più drastiche requisizioni di risorse da chi sembrerà essere ricco, come la “tassazione presuntiva” o la detenzione diretta di persone benestanti a scopo di riscatto.

### _Proprietà comune_

Accenni di ciò che sarà stanno venendo in superficie mentre scriviamo. Le prime prove che la capacità dei governi di controllare i mercati internazionali sta svanendo irritano coloro che credono che gli individui siano, di diritto, beni degli Stati-Nazione. Vogliono rafforzare la loro capacità di trattare i cittadini di un paese come beni, non come clienti. I reazionari ritengono che tutte le entrate debbano essere considerate entrate della comunità, nel senso che dovrebbero essere a disposizione dello stato. Abbiamo già discusso argomenti avanzati da Lasch in Revolt of the Elites and the Betrayal of Democracy. Ma la sua non è l'unica diatriba a sostegno dello Stato-Nazione.

Il teorico politico dell'Università di Harvard, Michael Sandel sostiene, in “Democracy in Discontent”, che "la democrazia oggi non è possibile senza una politica in grado di controllare le forze economiche globali, perché senza tale controllo non avrà importanza per chi voterà la gente, le grandi corporation governeranno". in altre parole, lo stato deve mantenere il suo potere parassitario sugli individui, al fine di garantire che gli esiti politici possano divergere dagli esiti di mercato. Altrimenti le decisioni collettive per imporre risultati anti-economici sarebbero prive di significato.

A nostro avviso il lamento di Sandel, così come quello di Lasch, è giusto solo a metà. Ammettiamo che la democrazia perderà importanza se lo stato perderà la capacità di controllare le risorse e costringere i cittadini a comportarsi come la politica decide, questo è ovvio. Infatti, la democrazia, per come l'abbiamo conosciuta nel XIX e XX Secolo, è destinata a scomparire. Ma Sandel non vede la grande importanza del trionfo dei mercati sulla requisizione. La sua lamentela circa il “governo delle grandi corporation” come maggior minaccia allo Stato-Nazione è ampiamente anacronistica.

Le grandi corporazioni difficilmente saranno in grado di dirigere i mercati della nuova economia globale. Infatti, come abbiamo detto, è molto improbabile che le grandi aziende continueranno ad esistere nella loro forma attuale. Molto difficilmente sarà così. Anche le aziende saranno trasformate dalla rivoluzione megapolitica delle tecnologie informatiche. Come abbiamo detto in precedenza, i microprocessori altereranno i "costi dell'informazione" che aiutano a determinare il "nugolo di contratti" che definiscono le imprese. Come suggeriscono gli economisti Michael C. Jensen e William H. Meckling, le aziende sono semplicemente una forma giuridica che fornisce "un collegamento per una serie di rapporti contrattuali tra individui". Se le grandi aziende potranno sopravvivere (tanto meno governare) come “un dominio di direzione burocratica che è protetto dalle forze di mercato” è probabile saranno loro stesse determinate, nelle parole degli economisti Louis Putterman e Randall S. Kroszncr, dalla “completezza delle forze di mercato e dalla capacità delle forze di mercato di penetrare nelle relazioni intra-aziendali"

Di conseguenza, le aziende tenderanno a dissolversi poiché la tecnologia dell'informazione rende più gratificante fare affidamento sul meccanismo dei prezzi e sul libero mercato per svolgere compiti; piuttosto che averli interiorizzati all'interno di un'organizzazione formale. Man mano che la tecnologia dell'informazione automatizza sempre più il processo produttivo, toglierà parte della ragion d'essere dell'azienda, cioè la necessità di assumere e motivare i dirigenti a monitorare i singoli lavoratori.

### "Perchè ci sono aziende?"

Ricorda, la domanda "Perché ci sono aziende?" non è così banale come potrebbe sembrare. La microeconomia generalmente presuppone che il meccanismo dei prezzi sia il mezzo più efficace per coordinare le risorse per i loro usi più apprezzati. Come osservano Putterman e Kroszner, ciò tende a implicare che organizzazioni come le imprese non hanno una "ragion d'essere economica". In questo senso, le imprese sono principalmente artefatti di informazioni e costi di transazione, che le tecnologie dell'informazione tendono a ridurre drasticamente. Pertanto, l'era dell'informazione tenderà ad essere l'era degli appaltatori indipendenti senza "posti di lavoro" in "aziende" di lunga durata.

Poiché la tecnologia riduce i costi di transazione, lo stesso processo che consentirà agli individui di sfuggire al dominio dei politici impedirà anche il "governo delle corporazioni". Le corporazioni competeranno con le "corporazioni virtuali" di tutto il mondo a un livello tale da disturbare e minacciare il grosso rispetto il piccolo. La maggior parte delle aziende, in quanto istituzioni, sarà fortunata a sopravvivere a una concorrenza intensificata man mano che i mercati diventeranno più completi. La conseguenza da aspettarsi non è che gli individui saranno alla mercé delle corporazioni. Al contrario. Le corporazioni, di per sé, non avranno più potere di manipolare i mercati di quanto ne hanno politici. È piuttosto probabile che gli individui saranno finalmente liberi di determinare i propri destini in un mercato veramente aperto, governato né da grandi governi né da gerarchie aziendali.

Questa erosione dei costi di transazione smentirà anche le nozioni recentemente di moda di "capitalismo degli stakeholder". Tali nozioni, care a Tony Blair del Partito Laburista Britannico e ad alcuni all'interno dell'entourage di Bill Clinton, si basano sulla capacità dello stato di manipolare la società. Essendo crollato il socialismo, gli interventisti ora sognano di raggiungere i fini del socialismo attraverso mezzi più efficienti per il mercato, regolando pesantemente l'azienda. Questa nuova teoria ridistributiva sostiene che il management, gli azionisti, i dipendenti e la comunità sono tutti "stakeholder" (ciascuno dei soggetti direttamente o indirettamente coinvolti in un progetto o nell'attività di un'azienda) delle imprese. L'argomento è che tutti traggono benefici da imprese di lunga durata, e dipendono anche da questi benefici. Pertanto, la regolamentazione dovrebbe proteggere gli interessi che manager, dipendenti e autorità fiscali locali hanno nella continuazione dei loro rapporti storici con le imprese.

Il "capitalismo degli stakeholder" è una dottrina che in ultima analisi presuppone non solo la capacità dello stato di manipolare il processo decisionale delle società, ma ancor più fondamentalmente presuppone l'esistenza di società come organizzazioni di lunga data in grado di funzionare indipendentemente dai segnali di prezzo nel mercato globale.

Sospettiamo che l'apertura dei mercati non solo ridurrà la capacità di tassazione dello Stato-Nazione, ma eroderà anche la capacità dei politici di imporre arbitrariamente la propria volontà ai proprietari di risorse attraverso la regolamentazione. In un mondo in cui i vantaggi giurisdizionali saranno soggetti a test di mercato e molti mercati locali saranno aperti alla concorrenza di qualsiasi luogo, è difficile aspettarsi che le "comunità" locali dispongano di molti modi efficaci per isolare le imprese privilegiate dalle pressioni competitive globali. Pertanto, avranno pochi modi per garantire che le aziende gravate da costi più elevati (ad esempio, per trattenere dipendenti e personale dirigenziale non necessari e mantenere aperte le strutture non produttive per accogliere le pressioni politiche locali) saranno in grado di compensare tali costi e rimanere in attività. Nell'era industriale, i politici potevano chiudere i mercati e limitare l'ingresso a poche aziende privilegiate per raggiungere l'occupazione prestabilita e altri obiettivi di governo ma in futuro, quando le informazioni saranno liberamente scambiabili ovunque nel mondo, il potere dei governi di isolare le imprese locali dalle pressioni competitive globali sarà minimo.

Nemmeno sarà probabile percorrere la via di un nuovo “contratto sociale” focalizzato sul volontariato per impiegare lavoratori altrimenti disoccupati o emarginati. Jeremy Ritkin immagina "una nuova partnership tra il governo e il terzo settore per ricostruire l'economia sociale. ... Nutrire i poveri, fornendo servizi sanitari di base, educando i giovani della nazione, costruendo alloggi a prezzi accessibili e preservando l'ambiente"

### _L'eclissi dei beni pubblici_

Naturalmente, gli apologeti della coercizione sosterranno che il declino del potere statale comporterà l'impossibilità di procurarsi o godere di beni pubblici. Questo è improbabile, sia per motivi competitivi che per altri motivi. Per prima cosa, con i vantaggi di localizzazione per lo più dissipati dalla tecnologia, le giurisdizioni che non riescono a fornire beni pubblici essenziali, come il mantenimento dell'ordine pubblico, perderanno rapidamente clienti. Nei fallimenti più estremi, come quelli già evidenziati in Somalia, Liberia, Ruanda e nell'ex Jugoslavia, è probabile che orde di rifugiati senza un soldo si riversino oltre i confini alla ricerca di una più soddisfacente disposizione della legge e dell'ordine. Questi esempi estremi di diserzione o di “voto con i piedi” differiscono dalla commercializzazione della sovranità solo per questioni d'urgenza. In ogni caso le aziende costringeranno le giurisdizioni locali a soddisfare le esigenze dei loro clienti.

### "Club territoriali competitivi"

Come spiegato per la prima volta dall'economista Charles Tiebout nel 1956, questa è più di una semplice teoria. Come l'economista Fred Foldvary ha documentato in “Public Goods and Private Communities: The Market Provision of Social Services”, non c'è ragione essenziale per cui i servizi sociali e molti dei beni pubblici debbano essere forniti con mezzi politici. Gli esempi di Foldvary, tra gli altri, confermano anche il controverso teorema dell'economista premio Nobel Ronald Coase secondo cui "l'intervento del governo non è necessario per risolvere i problemi di esternalità", come i problemi dell'inquinamento. Gli imprenditori possono fornire beni collettivi con mezzi di mercato. Molti lo fanno già ora nelle comunità del mondo reale.

I casi studio di Foldvary dimostrano come la privatizzazione delle comunità possa sfociare in nuovi meccanismi di fornitura di beni e servizi pubblici.

### _La strada verso la prosperità_

La stessa microtecnologia faciliterà nuovi modi di finanziare e regolare l'approvvigionamento e la fornitura di beni precedentemente trattati come beni pubblici.

In retrospettiva, alcuni di questi beni dimostreranno di essere stati beni privati sotto mentite spoglie. Le autostrade rappresentano un esempio chiave. Finché la congestione è stata un problema minore, le strade e le autostrade potevano essere trattate come se fossero beni pubblici, anche se soggette alle critiche mosse da Adam Smith secondo cui avvantaggiano in modo sproporzionato coloro che vivono nelle vicinanze a scapito di coloro che vivono in regioni remote ( ma che sono costretti a pagarle godendo solo di pochi vantaggi) Nell'era dell'informazione sarà tecnologicamente fattibile imporre pedaggi, comprese le tasse di congestione, che prezzino accuratamente l'accesso alle autostrade, alle piste e ad altre infrastrutture senza interrompere il flusso del traffico. In tal modo la fornitura di infrastrutture di trasporto potrebbe essere discretamente privatizzata e finanziata direttamente da chi usufruisce del servizio. L'economista Paul Krugman stima che il prezzo di mercato delle infrastrutture di trasporto statunitensi aggiungerebbe da 60 a 100 miliardi di dollari l'anno al CIDP negli Stati Uniti, migliorando allo stesso tempo l'efficienza dell'uso delle risorse e riducendo l'inquinamento. Inoltre, non va dimenticato che una parte di ciò che i moderni stati nazionali fanno - ridistribuendo il reddito - non è affatto la fornitura di un bene pubblico, ma la fornitura di beni privati a spese pubbliche.

"Spesa pubblica" qui è un eufemismo per "a spese di chi paga le tasse". Che dire di un autentico bene pubblico, come la fornitura di una forza militare in grado di scoraggiare l'attacco di una grande potenza? Una tale forza è stata tradizionalmente costosa. Ovviamente, come abbiamo già esplorato, un governo privo di una capacità incontrollata di confiscare i redditi e le proprietà dei suoi cittadini non sarebbe in grado di finanziare la partecipazione a un altro grande conflitto di potere come la Seconda guerra mondiale.

Eppure questo limite fiscale è una piccola minaccia rispetto a quello che i reazionari vogliono dipingere, per il semplice fatto che sarà impossibile ci saranno nuovi conflitti come la Seconda Guerra Mondiale. La stessa tecnologia che sta liberando gli individui se ne occuperà.

### _Via dalla politica_

Invece di lasciare la qualità e il carattere di tali servizi alla mercé della politica, i "governi" possono essere gestiti in modo imprenditoriale e convertiti in ciò che Foldvary descrive come "club territoriali competitivi". Sospettiamo che, alla fine, il processo decisionale grazie al quale questi “club territoriali competitivi” saranno organizzati sarà poco significativo rispetto al vantaggio che porteranno.

Già oggi, pochi consumatori, quando acquistano, si chiedono se il loro prodotto o servizio arriva da una ditta individuale, una società a responsabilità limitata o una società controllata da amministratori esterni. Allo stesso modo, dubitiamo che il consumatore razionale dei servizi di sovranità nell'Era dell'informazione si preoccuperà se Singapore è una democrazia di massa o una proprietà personale di Lee Kwan Yew.

